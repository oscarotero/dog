---
date: '1997-08-06'
id: '9666'
page: 7
number: 150
agency: CONSELLERÍA DE CULTURA E COMUNICACIÓN SOCIAL
section: I. DISPOSICIÓNS XERAIS
title: >-
  Decreto 199/1997, do 10 de xullo, polo que se regula a actividade arqueolóxica
  na Comunidade Autónoma de Galicia.
range: Decreto
url: 'https://www.xunta.gal/dog/Publicados/1997/19970806/Anuncio9666_gl.html'
---
<p>O Estatuto de autonomía de Galicia, aprobado mediante Lei orgánica de 1/1981, do 6 de abril, de acordo coas previsións contidas no artigo 148.1º 16. da Constitución española, establece no seu artigo 27, apartado 18, que a Comunidade Autónoma de Galicia ten competencia exclusiva en materia de patrimonio histórico, artístico, arquitectónico e arqueolóxico de interese de Galicia.</p>
<p>En virtude do Real decreto 2434/1982, do 24 de xullo, sobre o traspaso de funcións do Estado á Comunidade Autónoma de Galicia en materia de cultura, esta asume a xestión das funcións sobre patrimonio histórico-artístico e arqueolóxico.</p>
<p>Dentro deste marco de competencias promúlgase a Lei 8/1995, do 30 de outubro, do patrimonio cultural de Galicia, sendo polo tanto necesario adapta-las anteriores normas que regulaban a actividade arqueolóxica en Galicia ós novos contextos culturais e sociais no que se desenvolve a dita actividade.</p>
<p>Entendendo que o patrimonio cultural abrangue tódalas obras e obxectos que testemuñan a capacidade creadora do home, todo o que procede do pasado e é efecto de historia, corresponde á actividade arqueolóxica un papel singular dentro deste ámbito xeral, xa que esta non só representa unha das metodoloxías fundamentais do estudio e xestión dese patrimonio, senón que ademáis, en moitos casos, é a única que se pode aplicar.</p>
<p>O patrimonio arqueolóxico é aquela parte do patrimonio cultural na que o coñecemento e avaliación dependen da utilización da metodoloxía arqueolóxica. Por este mesmo motivo, nos últimos anos, a arqueoloxía experimentou unha transformación que a converteu nunha disciplina específica que representa un saber completo.</p>
<p>Do mesmo xeito, nos últimos anos acelerouse o desenvolvemento e a relevancia da arqueoloxía como disciplina científica, potenciouse a súa consideración social e, sobre todo, incrementouse a conciencia social polos restos que constitúen a nosa identidade cultural, impoñéndose, cada vez máis, a noción de que estes non son só depósitos do pasado senón auténticos recursos culturais que deben ser reservados para o servicio de toda a comunidade e do futuro.</p>
<p>Se a estas observacións, utilidade pública e especificidade da intervención sobre o patrimonio arqueolóxico, se une o seu carácter de ben escaso non renovable, queda claro que o patrimonio arqueo</p>
<p>lóxico e a actividade arqueolóxica deben estar sometidos a un marco de aplicación que, no ordenamento xurídico legal vixente no Estado español, corresponde á Administración pública. Sobre esa base o patrimonio arqueolóxico ten a consideración de ben de interese público, o que significa que o interese xeral e polo tanto a súa cautela, prevalecen sobre o réxime de propiedade deses bens.</p>
<p>Pero, por estas razóns, a autorización para intervir sobre o patrimonio arqueolóxico debe entenderse como unha contraprestación na que o poder público, en aplicación das súas competencias, como garante dese patrimonio, pode autorizarlles ós axentes individuais a realización de determinadas actividades, o que necesariamente implicará unha contrapartida que, en forma de documentación adecuada, coñecemento novo ou alternativas de xestión sobre o elemento intervido, permitirá rendabiliza-lo esforzo efectuado e compensa-los efectos da actuación que, en moitos casos, adoita a ser de natureza agresiva e non reversible.</p>
<p>En consecuencia, por proposta do conselleiro de Cultura e Comunicación Social, oído o Consello Consultivo de Galicia e logo de deliberación do Consello da Xunta de Galicia na súa reunión do día dez de xullo de mil novecentos noventa e sete,</p>
<p>DISPOÑO:</p>
<p>Capítulo I</p>
<p>Obxecto, clasificación e competencias</p>
<p>Artigo 1º.-Obxecto.</p>
<p>1. É obxecto da presente disposición establece-la regulación da actividade arqueolóxica no ámbito da Comunidade Autónoma de Galicia.</p>
<p>Será preciso obter autorización previa para a realización e dirección das actividades arqueolóxicas que se enumeran:</p>
<p>a) Prospeccións arqueolóxicas, entendidas como a exploración superficial e sistemática sen remoción de terras, tanto terrestre coma subacuática, dirixida ó estudio e investigación para a detección de restos históricos ou paleontolóxicos, e os contextos ambientais con eles relacionados. Isto engloba a observación e o recoñecemento sistemático de superficie e tamén a aplicación das técnicas que a arqueoloxía recoñece como válidas. Terá a consideración de prospección arqueolóxica o seguimento de obras en virtude do artigo 32 da Lei 8/1995, do patrimonio cultural de Galicia.</p>
<p>b) Sondaxes arqueolóxicas, entendidas como aquelas remocións de terra, complementarias da prospección, encamiñadas a comproba-la existencia dun depósito arqueolóxico, delimitalo ou recoñece-la súa estratigrafía. Calquera toma de mostras en depósitos arqueolóxicos considerarase dentro deste apartado.</p>
<p>c) Escavacións arqueolóxicas, entendidas como as remocións, no subsolo ou en medios subacuáticos, que se realicen co fin de descubrir e investigar toda</p>
<p>clase de restos históricos ou paleontolóxicos, e os contextos ambientais con eles relacionados.</p>
<p>d) O estudio da arte rupestre, entendido como o conxunto de tarefas de campo orientadas á investigación, á documentación gráfica por medio de calco e a calquera manipulación ou contacto co soporte dos motivos representados.</p>
<p>e) Os labores de protección, consolidación e restauración arqueolóxica, entendidos como as intervencións en depósitos arqueolóxicos encamiñadas a favorece-la súa conservación e que, en consecuencia, permitan o seu desfrute e faciliten o seu acrecentamento. Terán así mesmo esta consideración os traballos de sinalización e limpeza de depósitos arqueolóxicos.</p>
<p>f) A manipulación con técnicas agresivas de materiais arqueolóxicos.</p>
<p>2. A realización de controis arqueolóxicos, definidos no artigo 56.3º da Lei 8/1995, do patrimonio cultural de Galicia, necesitará a autorización da Dirección Xeral de Patrimonio Cultural. Para iso, é preciso a presentación dunha memoria, asinada por un arqueólogo, dos traballos que se van realizar na zona obxecto de control, así como o orzamento e financiamento da actuación. Unha vez rematados os traballos, terá que presentarse un informe deles.</p>
<p>Artigo 2º.-Clasificación das actividades arqueolóxicas.</p>
<p>Para os efectos da súa planificación e tramitación administrativa as actividades indicadas no artigo 1º serán clasificadas pola Dirección Xeral de Patrimonio Cultural nas seguintes categorías:</p>
<p>a) Actuacións preventivas: son preventivas aquelas actuacións derivadas da realización de calquera tipo de obra que afecte a un ben de interese cultural, un depósito catalogado ou inventariado, ou un espacio onde se presuma a existencia de restos arqueolóxicos. As medidas protectoras do patrimonio arqueolóxico de Galicia poderanse considerar actuacións preventivas.</p>
<p>b) Actuacións de rescate: son actuacións de rescate aquelas que teñen como obxectivo documentar e adopta-las medidas de protección adecuadas no caso de que se poñan ó descuberto ou se vexan afectados restos arqueolóxicos coma consecuencia de remoción de terras, ou obras de calquera índole ou por azar.</p>
<p>c) Actuacións de conservación e revalorización do patrimonio: son actuacións de conservación e revalorización do patrimonio as que teñen como obxectivo principal promove-lo rendemento sociocultural, a difusión e coñecemento público do patrimonio arqueolóxico.</p>
<p>d) Actuacións ligadas a un programa de investigación: considéranse neste apartado aquelas actuacións, realizadas por institucións científicas e investigadores con soporte dunha institución, que formen parte dun proxecto de investigación. Considérase</p>
<p>que unha institución científica da apoio a este proxecto cando o avala cientificamente e fai unha achega de medios técnicos e infraestructura.</p>
<p>Artigo 3º.-Competencia.</p>
<p>1. A concesión, renovación, suspensión e revogación das autorizacións mencionadas no artigo 1º correspóndelle á Dirección Xeral de Patrimonio Cultural da Consellería de Cultura e Comunicación Social da Xunta de Galicia.</p>
<p>2. A Consellería de Cultura e Comunicación Social, a través da Dirección Xeral de Patrimonio Cultural, no ámbito das súas competencias, poderá realizar, pola súa conta ou coa participación doutras institucións ou particulares, as actuacións arqueolóxicas que consideren convenientes.</p>
<p>3. É competencia, así mesmo, da Dirección Xeral de Patrimonio Cultural establece-las medidas necesarias para garanti-la correcta coordinación das diversas actividades arqueolóxicas que poidan englobarse nun mesmo proxecto ou plan de actuación.</p>
<p>4. A autorización concederase sen prexuízo doutras autorizacións ou licencias que fosen necesarias por aplicación das lexislacións sectoriais.</p>
<p>Capítulo II</p>
<p>Tramitación</p>
<p>Artigo 4º.-Tramitación dos expedientes.</p>
<p>A tramitación dos expedientes de autorización das actividades arqueolóxicas a que se refire o artigo 1º terá que aterse ó disposto no presente regulamento. Excepcionalmente, e cando exista risco de destrucción inmediata dun depósito e se esgotasen todas as posibilidades para evita-la súa desaparición ou afectación, a Dirección Xeral de Patrimonio Cultural, mediante procedemento simplificado, poderá autoriza-la realización das actividades arqueolóxicas necesarias, reducíndose os requisitos ó esixido no artigo 5º e no artigo 9º. No prazo de 15 días terá que xuntarse o resto da documentación esixida no artigo 6º.</p>
<p>Artigo 5º.-Solicitantes.</p>
<p>Poderán solicitar e obter autorización para dirixir e realiza-las actividades regulamentadas na presente disposición, tódalas persoas que posúan o título superior con estudios de prehistoria e arqueoloxía, con experiencia demostrada na actividade para a que se solicita a correspondente autorización. En caso de que a titulación sexa dunha universidade estranxeira os títulos deberán estar homologados polo Estado español.</p>
<p>Artigo 6º.-Presentación e contido das solicitudes.</p>
<p>1. Tódalas solicitudes de autorización necesarias para o desenvolvemento de calquera actividade referida no artigo 1º, apartado 1, deberán presentarse</p>
<p>ante a Consellería de Cultura e Comunicación Social, e irán acompañadas dos seguintes documentos:</p>
<p>a) Xustificación de posuí-los requisitos sinalados no artigo 5º.</p>
<p>b) Presentación dun proxecto que conteña un programa detallado e coherente, que acredite a conveniencia e o interese científico da actividade e avale a idoneidade técnica do arqueólogo director, no que se inclúa:</p>
<p>-Metodoloxía e plan dos traballos.</p>
<p>-Plano topográfico fixando a situación e a localización exacta da zona obxecto do proxecto presentado, ademais xunto cun plano do depósito no que se fixen as áreas de actuación cando se trate dunha intervención puntual.</p>
<p>-Medios cos que se conta para un axeitado desenvolvemento dos traballos.</p>
<p>-Tempo de execución, con datas previstas de inicio e finalización da actuación e/ou as súas fases.</p>
<p>-Relación nominal do equipo técnico previsto, entendido como aquel persoal titulado con formación específica que posúa áreas de responsabilidade na execución do proxecto, especificando a capacitación profesional de cada membro.</p>
<p>-Currículo do arqueólogo director, con especial referencia á experiencia profesional no tipo de actividade para o que se solicita autorización.</p>
<p>-Tódolos datos que contribúan á concreción do proxecto.</p>
<p>c) Documento acreditativo de que conta coa autorización dos titulares do terreo ou inmoble onde se proxecte a actividade arqueolóxica indicando as condicións da devandita autorización, que salvarán sempre os dereitos de terceiros. No caso das intervencións subacuáticas deberanse xunta-los certificados de cumpri-los requisitos para inmersión e tráfico mariño, así como os permisos que fosen necesarios das administracións correspondentes.</p>
<p>d) Orzamento detallado da actuación arqueolóxica así como a relación e constancia do seu financiamento.</p>
<p>e) Plan de protección ou conservación que inclúa, se procede, a sinalización adecuada, do patrimonio arqueolóxico obxecto do proxecto.</p>
<p>f) Cando o solicitante conte coa colaboración económica dunha persoa física ou institución estranxeira deberá xuntarse o convenio ou acordo que regula tal colaboración.</p>
<p>2. Esta documentación terá que ser presentada polo promotor dunha obra cando concorra o establecido no artigo 63.1º da Lei 8/1995, do patrimonio cultural de Galicia.</p>
<p>3. A Dirección Xeral de Patrimonio Cultural poderá solicitar información aclaratoria sobre o contido dos proxectos e a documentación complementaria que crea necesaria.</p>
<p>Artigo 7º.-Manipulación con técnicas agresivas de materiais arqueolóxicos.</p>
<p>A solicitude de autorización para a manipulación con técnicas agresivas de materiais arqueolóxicos requirirá a presentación de:</p>
<p>a) Memoria do estudio ou proxecto.</p>
<p>b) Autorización do titular dos materiais.</p>
<p>c) Informe do museo cando se trate de materiais depositados nese centro.</p>
<p>Artigo 8º.-Resolucións das solicitudes de autorización.</p>
<p>1. O director xeral de Patrimonio Cultural, á vista do informe previo do Servicio de Arqueoloxía, resolverá as solicitudes para efectua-las actuacións arqueolóxicas.</p>
<p>2. Na resolución pola que se concede a autorización indicaranse as condicións ás que deben suxeitarse os traballos así como o museo no que deberán depositarse os materiais e a documentación escrita ou gráfica complementaria correspondente.</p>
<p>3. As autorizacións resolveranse nun prazo de 2 meses. Pasado este tempo sen autorización expresa, entenderanse desestimadas as solicitudes.</p>
<p>Capítulo III</p>
<p>Desenvolvemento da actividade</p>
<p>Artigo 9º.-Responsabilidade na dirección.</p>
<p>O arqueólogo director dos traballos terá as seguintes responsabilidades:</p>
<p>1. Asumir persoalmente a dirección deles, podendo nomear un axudante de dirección que reúna os requisitos especificados no artigo 5º cando, excepcionalmente, teña que ausentarse. Esta substitución deberá serlle notificada á Dirección Xeral de Patrimonio Cultural.</p>
<p>2. De forma excepcional e por causas motivadas, a Dirección Xeral de Patrimonio Cultural, logo de informe dos servicios técnicos, poderá autoriza-lo cambio do titular na dirección dos traballos.</p>
<p>3. Executa-los traballos de acordo co proxecto aprobado e a autorización concedida.</p>
<p>4. Comunica-las datas de comezo e final da actividade.</p>
<p>5. Os achados de singular relevancia aparecidos no transcurso da execución do proxecto, deberán ser comunicados axiña á Administración competente, que tomará as medidas de protección oportunas para a súa salvagarda.</p>
<p>6. Remitir, ó remate da actividade, a relación nominal do persoal técnico que participou nos labores arqueolóxicos.</p>
<p>7. Realiza-lo rexistro e documentación da actividade, e inventario de materiais.</p>
<p>8. Deposita-los materiais, e demais documentación complementaria, no lugar, prazo e forma que indique a Administración competente.</p>
<p>9. Presenta-los informes e memorias dentro dos prazos establecidos neste decreto.</p>
<p>Artigo 10º.-Informes sobre a actuación arqueolóxica.</p>
<p>1. Informe valorativo. Considérase informe valorativo un avance dos resultados das actuacións arqueolóxicas, incluíndo a descrición dos traballos e a documentación gráfica necesaria, para poder avalia-lo interese deles e adopta-las medidas oportunas. O prazo da súa presentación non poderá excede-los 10 días, unha vez rematada a actuación.</p>
<p>O informe valorativo solicitarase nas actuacións preventivas, de rescate e de conservación e revalorización do patrimonio.</p>
<p>2. Informe preliminar. Considérase informe preliminar aquel que inclúe a descrición dos traballos realizados, documentación gráfica (planimetría, fotografías e diapositivas), e as conclusións preliminares. O prazo da súa presentación non poderá pasar dun mes unha vez rematada a actuación.</p>
<p>O informe preliminar solicitarase nas actuacións derivadas dun programa de investigación.</p>
<p>3. Calquera permiso de prospección comportará a obriga de elaborar ou actualiza-los datos dos depósitos arqueolóxicos cubrindo modelos normativizados, que deberán ser entregados no prazo dun mes desde o remate do traballo de campo.</p>
<p>4. Os directores das actividades arqueolóxicas que non presenten os informes e os datos citados no punto anterior non poderán ser beneficiarios de novas autorizacións ata que reparen esta omisión.</p>
<p>Artigo 11º.-Memorias sobre a actuación arqueolóxica.</p>
<p>1. Memoria técnica. Considérase memoria técnica o conxunto de documentos necesarios para reflectir todo o proceso de traballo seguido de acordo cos obxectivos do proxecto aprobado, describir e interpreta-lo rexistro arqueolóxico xerado e os resultados globais da actuación, acompañado todo iso da documentación gráfica necesaria. Así mesmo, deberá incluír unha síntese para a súa publicación pola Consellería de Cultura e Comunicación Social.</p>
<p>A memoria técnica solicitarase en tódolos proxectos, agás nos derivados de actuacións vencelladas a un programa de investigación.</p>
<p>O prazo para a súa presentación será ata un máximo de 6 meses, unha vez rematada a actuación. No mesmo prazo deberá presentarse copia da acta de depósito dos materiais arqueolóxicos, o seu inventario e demais documentación complementaria.</p>
<p>2. Memoria interpretativa. Considérase memoria interpretativa aquela que integra, ademais dos mesmos contidos da memoria técnica, os estudios par</p>
<p>ciais e analíticos de detalle con especial referencia ós obxectivos formulados no proxecto de investigación aprobado. Así mesmo, deberá incluír unha síntese para a súa publicación pola Consellería de Cultura e Comunicación Social.</p>
<p>A memoria interpretativa solicitarase en tódalas actuacións vencelladas a un programa de investigación.</p>
<p>O prazo para a súa presentación será ata un máximo de 12 meses, unha vez rematada a actuación. No mesmo prazo deberá presentarse copia da acta de depósito dos materiais arqueolóxicos, o seu inventario e demais documentación complementaria.</p>
<p>3. En calquera caso, o director poderá solicitar, ó remate da actividade, a substitución da obriga de presenta-la memoria técnica pola presentación dunha memoria de interpretación, para o que deberá acompañar solicitude razoada que inclúa as fontes de financiamento, e os medios materiais e técnicos cos que conta. No caso de aprobarse esta substitución, o prazo de entrega estenderase ata un máximo de 12 meses desde o remate da actividade para presenta-la memoria e a acta de depósito de materiais.</p>
<p>4. Unha memoria é considerada aceptada se a Dirección Xeral de Patrimonio Cultural non lle comunica calquera obxección ó autor no termo de tres meses desde a súa presentación.</p>
<p>5. Os directores das actividades arqueolóxicas que non presenten as memorias descritas, non poderán ser beneficiarios de novas autorizacións ata que non reparen esta omisión. No caso de que o director incumpra esta obriga, a Dirección Xeral de Patrimonio Cultural pode, para efectos de permiti-la continuidade dos estudios afectados pola actuación, ordena-lo depósito nun museo público do material de estudio xerado pola actuación.</p>
<p>6. Co fin de concreta-la estructura e contido das memorias descritas neste artigo a Consellería de Cultura e Comunicación Social poderá emiti-las instruccións que considere necesarias.</p>
<p>Artigo 12º.-Depósito de materiais.</p>
<p>1. Os bens materiais procedentes das actuacións arqueolóxicas autorizadas, debidamente siglados e clasificados en relación o contexto deposicional e cultural, xunto co seu inventario, así como toda a documentación escrita e gráfica que permita o adecuado tratamento museográfico dos fondos, deberán ser depositados, nos prazos establecidos neste decreto, no museo que a Administración designe na concesión da autorización, tendo en conta a súa proximidade ó lugar do achado e as circunstancias que fagan posible a súa adecuada conservación e a mellor función cultural e científica. Ata que os obxectos sexan entregados nos ditos centros, ó titular da autorización seranlle aplicables as normas de depósito legal.</p>
<p>2. Nos procesos de consolidación e restauración preventiva das pezas realizados antes do seu ingreso</p>
<p>no museo empregaranse métodos e materiais que non supoñan procesos irreversibles e serán debidamente documentados. Esta documentación figurará como anexo ó inventario.</p>
<p>3. O responsable legal do museo estenderá acta de depósito dos materiais e da documentación que reciba de parte do director do proxecto, na que se recollerán as condicións relativas á propiedade intelectual da información depositada.</p>
<p>Artigo 13º.-Consulta de documentación.</p>
<p>Unha vez depositados os materiais e presentada a memoria correspondente a cada actuación, quedarán á disposición do público en xeral, nas condicións que se determinen, co fin de facilitar outros estudios e investigacións.</p>
<p>Artigo 14º.-Dereitos de publicación.</p>
<p>1. A Consellería de Cultura e Comunicación Social terá dereito prioritario de publicación da memoria nun prazo de dous anos, de acordo co disposto no R.D.L. 1/1996, do 12 de abril, polo que se aproba o texto refundido da Lei de propiedade intelectual regularizando, aclarando e harmonizando as disposicións legais sobre a materia, no caso de proxectos que conten co seu financiamento, podendo renunciar a esta prioridade en favor do seu director.</p>
<p>Respecto de tales intervencións, calquera publicación total ou parcial dos resultados, tanto ó longo da execución coma no prazo especificado no apartado anterior, deberá ser previamente autorizada pola Dirección Xeral de Patrimonio Cultural.</p>
<p>2. No suposto de actividades arqueolóxicas realizadas sen financiamento da Consellería de Cultura e Comunicación Social, a publicación total ou parcial dos resultados, deberá ser, en todo caso, comunicada polo director da actividade á Dirección Xeral de Patrimonio Cultural.</p>
<p>Artigo 15º.-Inspección e control sobre as actividades arqueolóxicas autorizadas.</p>
<p>1. Tódolos proxectos autorizados poderán ser inspeccionados e controlados pola Dirección Xeral de Patrimonio Cultural.</p>
<p>2. Con carácter específico a Consellería de Cultura e Comunicación Social poderá designar técnicos para exerce-los seguintes labores de inspección e control:</p>
<p>a) Comproba-lo correcto desenvolvemento dos traballos segundo o proxecto autorizado, así como o cumprimento das condicións da autorización e da lexislación de aplicación.</p>
<p>b) Establece-las medidas que sexan necesarias para un axeitado desenvolvemento dos traballos.</p>
<p>c) Supervisa-lo proceso de extracción, manipulación e almacenamento dos materiais recuperados no transcurso dos traballos.</p>
<p>d) Aqueloutras que poidan ser ordenadas pola Consellería de Cultura e Comunicación Social.</p>
<p>Artigo 16º.-Suspensión e revogación.</p>
<p>O incumprimento por parte do director do proxecto do establecido nos artigos 10º, 11º, e 12º e nos apartados 6 a 9 do artigo 9º, poderá dar lugar á imposibilidade de acceder a novas autorizacións. Así mesmo, o incumprimento do establecido nos apartados 1 a 5 do artigo 9º, poderá carreta-la suspensión ou revogación da autorización en curso.</p>
<p>Capítulo IV</p>
<p>Comisión Técnica de Arqueoloxía</p>
<p>Artigo 17º.-Comisión Técnica de Arqueoloxía.</p>
<p>En virtude do establecido no artigo 7.2º da Lei 8/1995, do patrimonio cultural de Galicia, establécese a composición e funcionamento da Comisión Técnica de Arqueoloxía.</p>
<p>1. A Comisión Técnica de Arqueoloxía estará composta por 10 membros nomeados polo Conselleiro de Cultura e Comunicación Social por proposta do director xeral de Patrimonio Cultural:</p>
<p>a) Presidente: o director xeral de Patrimonio Cultural.</p>
<p>b) Vocais permanentes: os Subdirectores da Dirección Xeral de Patrimonio Cultural, e o xefe do Servicio de Arqueoloxía.</p>
<p>c) Vocais: 5 membros de recoñecido prestixio no ámbito do patrimonio arqueolóxico.</p>
<p>d) Un funcionario do Servicio de Arqueoloxía que desempeñará as funcións de secretario.</p>
<p>2. A Comisión Técnica de Arqueoloxía reunirase por solicitude do director xeral de Patrimonio Cultural cantas veces o considere oportuno.</p>
<p>3. Son funcións da Comisión Técnica de Arqueoloxía:</p>
<p>a) Emitir informe, cando así o solicite o director xeral de Patrimonio Cultural, sobre cantas disposicións se proxecten dictar para a protección, defensa e investigación do patrimonio arqueolóxico galego.</p>
<p>b) Proporlle ó director xeral de Patrimonio Cultural a adopción de cantas medidas xulgue a comisión necesarias para protexer, defender, investigar e divulga-lo patrimonio arqueolóxico de Galicia.</p>
<p>c) Dictaminar acerca de cantas cuestións e propostas lle sexan sometidas polo director xeral de Patrimonio Cultural.</p>
<p>4. Os vocais non permanentes serán nomeados por un prazo de dous anos.</p>
<p>5. En tanto en canto a comisión non elabore as normas de funcionamento interno, e para o non regulado, haberá que aterse ó disposto no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común sobre órganos colexiados.</p>
<p>Disposición derrogatoria</p>
<p>Quedan derrogados a Orde do 17 de marzo de 1988, pola que se reestructura a Comisión Técnica de Arqueoloxía (DOG nº 73, do 19 de abril de 1988), o Decreto 62/1989, do 31 de marzo, polo que se regula a actividade arqueolóxica na Comunidade Autónoma de Galicia (DOG nº 86, do 5 de maio de 1989), e todas aquelas disposicións do mesmo ou inferior rango no que se opoñan total ou parcialmente ó disposto neste regulamento.</p>
<p>Disposicións derradeiras</p>
<p>Primera.-Autorízase o conselleiro de Cultura e Comunicación Social para dicta-las normas necesarias para o desenvolvemento e a execución deste decreto.</p>
<p>Segunda.-O presente decreto entrará en vigor ós vinte días da súa publicación no Diario Oficial de Galicia.</p>
<p>Santiago de Compostela, dez de xullo de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura e Comunicación Social</p>
<p>6036</p>

