---
date: '1996-07-10'
id: 82C2
page: 6
number: 135
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 11 de abril de 1996, da Secretaría Xeral para o Deporte, pola
  que se ratifican os estatutos da Federación Galega de Karate e Disciplinas
  Asociadas.
range: Resolución
url: 'https://www.xunta.gal/dog/Publicados/1996/19960710/Anuncio82C2_gl.html'
---
<p>Vistos os estatutos da Federación Galega de Karate e Disciplinas Asociadas e a acta de aprobación da súa asemblea xeral extraordinaria do 15-7-1995.</p>
<p>Visto o informe da Sección de Rexistro de Clubs e Asuntos Xurídicos, a Orde do 28 de xullo de 1995, de desenvolvemento do do Decreto 228/1994, do 14 de xullo, regulador das federacións deportivas galegas, a Lei 10/1990, xeral do deporte e demais normativa aplicable,</p>
<p>RESOLVO:</p>
<p>Ratificar con efectos desde a aprobación da súa asemblea os estatutos aprobados de conformidade co artigo 8 da Orde do 28 de xullo de 1995 e autoriza-la publicación dos estatutos no Diario Oficial de Galicia.</p>
<p>Santiago de Compostela, 11 de abril de 1996.</p>
<p>Eduardo Lamas Sánchez</p>
<p>Secretario xeral para o Deporte</p>
<p>Estatutos da Federación Galega de Karate e Disciplinas Asociadas</p>
<p>Capítulo I</p>
<p>Denominación, finalidade deportiva e domicilio social</p>
<p>Artigo 1º</p>
<p>A Federación Galega de Karate e Disciplinas Asociadas é unha entidade privada, de utilidade pública, sen ánimo de lucro; o seu ámbito de actuación esténdese á Comunidade Autónoma de Galicia no desenvolvemento das competencias que lle son propias, e está integrada polos clubs deportivos, deportistas, técnicos, adestradores, xuíces e árbitros dedicados á práctica do deporte do karate e disciplinas asociadas.</p>
<p>Dentro da dita federación, e sen prexuízo do recoñecemento de súa propia identidade, están acollidas e comprendense igualmente as seguintes disciplinas asociadas: Taijitsu, Kenpo e Shorinji Kenpo, ás que lles corresponde na asemblea xeral a representación proporcional a súa implantación real na federación.</p>
<p>A Federación Galega de Karate e Disciplinas Asociadas ademais das súas propias atribucións, exerce por delegación funcións públicas de carácter administrativo e actúa como axente colaborador da Administración pública.</p>
<p>Artigo 2º</p>
<p>A Federación Galega de Karate e Disciplinas Asociadas organízase orgánica e funcionalmente de for</p>
<p>ma democrática e representativa, con personalidade xurídica e patrimonio propio e independente dos seus asociados, e plena capacidade de obrar, coas limitacións sinaladas pola lei e disposicións vixentes, e pode adquirir, para os seus propios fins, bens de tódalas clases, mobles e inmobles, contratar e obrigarse para o cumprimento das súas finalidades e está suxeita as súas propias responsabilidades.</p>
<p>A Federación Galega de Karate e Disciplinas Asociadas encóntrase integrada na Federación Española de Karate e Disciplinas Asociadas, ostentando de maneira exclusiva a representación desta dentro da Comunidade Autónoma de Galicia no referente ó karate e demais disciplinas naquela asociadas, conservando en tal integración a súa personalidade xurídica, o seu patrimonio propio e diferenciado, o seu orzamento e o seu réxime xurídico particular.</p>
<p>Artigo 3º</p>
<p>A Federación Galega de Karate e Disciplinas Asociadas ten competencia para dirixir e ordenar exclusivamente dentro de Galicia, sen prexuízo das competencias concurrentes das distintas administracións públicas, as actividades propias das súas especialidades deportivas, na coordinación cos organismos correspondentes da Xunta de Galicia, e rexerase por estos estatutos e os seus regulamentos, polos da Federación Española de Karate e Disciplinas Asociadas, no que lle sexan aplicables, e polas disposicións que dicte a Xunta de Galicia e, supletoriamente, a Administración do Estado.</p>
<p>Artigo 4º</p>
<p>A Federación Galega de Karate e Disciplinas Asociadas, dentro da súa actividade na Comunidade Autónoma de Galicia, ademais das súas actividades propias de goberno, administración, xestión e organización, exercerá, baixo a coordinación e tutela da Secretaría Xeral para o Deporte da Xunta de Galicia, as seguintes funcións públicas de carácter administrativo:</p>
<p>a) A promoción e divulgación do karate e disciplinas asociadas en tódalas súas facetas, en coordinación coa federación española.</p>
<p>b) Anima-los deportistas a que canalicen a súa actividade á práctica do karate e disciplinas asociadas mediante os oportunos cursos de iniciación, formación e perfeccionamento.</p>
<p>c) Apoiar técnica e administrativamente a práctica do karate e disciplinas asociadas, velando ante os organismos competentes polo apoio a esta especialidade deportiva dentro de Galicia.</p>
<p>d) Cualificar e organizar, se é o caso, as actividades e competicións deportivas oficiais de ámbito autonómico galego.</p>
<p>e) Exerce-la potestade disciplinaria sobre os integrantes da federación nos termos previstos pola lei.</p>
<p>f) Exerce-lo control das subvencións que se lles asignen ás asociacións e entidades deportivas nas condicións que fixe a Secretaría Xeral para o Deporte.</p>
<p>g) Executar, se é o caso, as resolucións do Comité Galego de Disciplina Deportiva.</p>
<p>Os actos realizados pola Federación Galega de Karate e Disciplinas Asociadas no exercicio das funcións públicas de carácter administrativo, son susceptibles de recurso ante a Secretaría Xeral para o Deporte da Xunta de Galicia, as resolucións da cal esgotan a vía administrativa.</p>
<p>Artigo 5º</p>
<p>O domicilio social da Federación Galega de Karate e Disciplinas Asociadas é na cidade do Ferrol, rúa Manuel Belando, 2-2º Drta.</p>
<p>A comisión delegada, pola maioría dos seus membros e cando as circunstancias o aconsellen, poderá acorda-lo cambio do domicilio social dentro da mesma cidade. Para o traslado de tal domicilio a outra cidade, que deberá ser sempre dentro do territorio da Comunidade Autónoma de Galicia, será necesario o acordo maioritario da asemblea xeral. En ámbolos casos, o traslado do domicilio social non implicará modificación estatutaria, e deberalles ser notificado ós afiliados e organismos oficiais que proceda.</p>
<p>Por acordo da asemblea xeral, e para efectos puramente de organización interna, poderanse establecer oficinas e locais da Federación Galega de Karate e Disciplinas Asociadas en cada unha das sete cidades máis importantes de Galicia (A Coruña, Lugo, Ourense, Pontevedra, Santiago de Compostela, Ferrol e Vigo), excepto na que coincida co seu domicilio social.</p>
<p>Capítulo II</p>
<p>Dos órganos de goberno e representación</p>
<p>Artigo 6º</p>
<p>Son órganos de goberno e representación da Federación Galega de Karate e Disciplinas Asociadas a asemblea xeral e o presidente.</p>
<p>No seo da asemblea xeral deberá constituírse a comisión delegada.</p>
<p>O nomeamento e a renovación dos membros dos órganos de goberno e representación, dos órganos complementarios, e dos comités que puideran crearse dentro das federacións deportivas galegas, deberán ser comunicados a tódolos membros da asemblea xeral e á Secretaría Xeral para o Deporte nun prazo máximo de 15 días a partir da data do nomeamento.</p>
<p>Estes nomeamentos e, se é o caso, as causas que motivaron a renovación deberán incluírse necesariamente na orde do día da seguinte reunión da comisión delegada.</p>
<p>Os órganos de goberno e representación reuniranse na forma e termos establecidos nestes estatutos, e os seus acordos, salvo disposición expresa que dispoña o contrario, adoptaranse por maioría simple; no caso de empate o presidente terá voto de calidade. Os acordos poderán ser impugnados de conformidade co disposto na lexislación aplicable e nos presentes estatutos.</p>
<p>A responsabilidade dos membros dos órganos da federación no exercicio das súas funcións será esixi</p>
<p>da no ámbito disciplinario de conformidade co disposto no R.D. 1591/1992, do 23 de decembro, e nos ámbitos civil e penal de acordo coa lexislación xeral de aplicación.</p>
<p>Sección primeira</p>
<p>Da asemblea xeral</p>
<p>Artigo 7º</p>
<p>A asemblea xeral estará constituída polos representantes dos clubs deportivos, os deportistas, os técnicos-adestradores e os xuíces-árbitros.</p>
<p>Os compoñentes da xunta directiva, por este só carácter, poderán asistir ás reunións da asemblea, con dereito a voz pero sen voto.</p>
<p>Artigo 8º</p>
<p>A asemblea xeral é o órgano superior da Federación Galega de Karate e Disciplinas Asociadas e os seus membros serán elixidos cada catro anos, coincidindo cos Xogos Olímpicos de inverno, mediante sufraxio libre e secreto, igual e directo, entre e polos compoñentes dos distintos estamentos da federación.</p>
<p>As eleccións á asemblea xeral serán acordadas por esta, que aprobará a convocatoria con tódolos requisitos establecidos no Regulamento electoral así como desinará á xunta electoral para este proceso, integrada por tres membros titulares e tres suplentes elixidos entre os membros da federación con licencia en vigor no momento da convocatoria e sen que en ningún caso poidan ser desinados os que se presenten como candidatos nas eleccións.</p>
<p>Acordada pola asemblea a convocatoria de eleccións, o acordo será formalmente executado polo presidente da federación quen a asinará.</p>
<p>Desde a convocatoria para a celebración desta asemblea a xunta directiva constituirase en comisión xestora.</p>
<p>Artigo 9º</p>
<p>A asemblea xeral está integrada por 25 membros, e a representación dos catro estamentos sinalados anteriormente responderá ás seguintes proporcións:</p>
<p>-Clubs deportivos: 72%, correspondendo 18 membros.</p>
<p>-Deportistas: 20%, correspondendo 5 membros.</p>
<p>-Adestradores/técnicos: 4%, correspondendo 1 membro.</p>
<p>-Xuíces/árbitros: 4%, correspondendo 1 membro.</p>
<p>Artigo 10º</p>
<p>Para ser membro da asemblea xeral requirese:</p>
<p>1. Te-la condición de cidadán de Galicia, segundo o que dispón o Estatuto de autonomía.</p>
<p>2. Ser maior de idade e estar no pleno exercicio dos dereitos civís.</p>
<p>3. Non estar incurso en sanción federativa que o inhabilite, dictada polos órganos disciplinarios da Federación Galega de Karate e Disciplinas Asociadas, ou polo Comité Galego de Disciplina Deportiva.</p>
<p>Os requisitos esixidos para ser elixibles ou electores deberán cumprirse no día en que se publique a convocatoria de eleccións.</p>
<p>Artigo 11º</p>
<p>Os membros da asemblea xeral cesarán por:</p>
<p>1. Demisión.</p>
<p>2. Incorreren en calquera das causas de inelixibilidade.</p>
<p>3. Convocatoria de novas eleccións á asemblea xeral.</p>
<p>4. Deixaren de pertencer á Federación Galega de Karate e Disciplinas Asociadas.</p>
<p>Artigo 12º</p>
<p>As vacantes que se produzan na asemblea antes das seguintes eleccións xerais a ela, serán cubertas, dentro de cada estamento e de maneira sucesiva, polos candidatos que no proceso electoral obtiveran maior número de votos despois dos que resultaron electos e, na falta destes, mediante a realización de eleccións parciais sempre que, neste último caso, as vacantes superen o 20% dos membros da asemblea.</p>
<p>Os elixidos para ocupa-las vacantes a que se refire o apartado anterior exercerán o seu mandato polo tempo que falte para a celebración das seguintes eleccións xerais.</p>
<p>Artigo 13º</p>
<p>Os representantes dos clubs deportivos na asemblea xeral serán elixidos por e entre os representantes dos correspondentes a cada circunscrición electoral dos que integran o censo de clubs deportivos inscritos no rexistro público da Federación Galega de Karate e Disciplinas Asociadas e no Rexistro de Clubs, Federacións e Asociacións Deportivas da Xunta de Galicia, no momento da convocatoria das eleccións e que estiveran igualmente inscritos durante a tempada deportiva anterior, sempre que participaran en competicións e actividades de karate de carácter oficial no ámbito autonómico organizados pola Federación Galega de Karate e Disciplinas Asociadas.</p>
<p>A representación dos clubs deportivos correspóndelle ó propio club na súa calidade de persoa xurídica. Para estes efectos, o representante do club será o presidente deste ou a persoa que o club designe.</p>
<p>Tódoslos clubs deportivos, calquera que sexa a súa finalidade específica e a forma xurídica que adopten, deberán inscribirse no correspondente Rexistro de Clubs, Federacións e Asociacións Deportivas da Xunta de Galicia.</p>
<p>Circunscrición electoral será cada unha das provincias da Coruña, Lugo, Ourense e Pontevedra na que teñan o seu domicilio social cada un dos clubs deportivos.</p>
<p>Artigo 14º</p>
<p>Os representantes dos deportistas na asemblea xeral serán elixidos por e entre os maiores de 18</p>
<p>anos correspondentes a cada circunscrición electoral dos que teñan licencia en vigor expedida pola Federación Galega de Karate e Disciplinas Asociadas no momento da convocatoria das eleccións e tamén a tiveran, polo menos, durante a tempada deportiva anterior, sempre que participaran en competicións ou actividades de karate de carácter oficial e de ámbito autonómico organizados pola Federación Galega de Karate e Disciplinas Asociadas.</p>
<p>Circunscrición electoral será cada unha das provincias da Coruña, Lugo, Ourense e Pontevedra na que se expediran licencias deportivas no ano en que se celebren eleccións.</p>
<p>Artigo 15º</p>
<p>Os representantes dos técnicos-adestradores e dos xuíces-árbitros na asemblea xeral serán elixidos por e entre os pertencentes a cada estamento, calquera que sexa a súa categoría, dos que teñan licencia en vigor no momento da convocatoria das eleccións e tamén a tiveran, como mínimo, na tempada deportiva inmediatamente anterior, sempre que participaran en competicións ou actividades de karate de carácter oficial e de ámbito autonómico organizados pola Federación Galega de Karate e Disciplinas Asociadas.</p>
<p>A circunscrición electoral será única para todo o territorio da Comunidade Autónoma de Galicia.</p>
<p>Artigo 16º</p>
<p>Os procesos electorais desenvolveranse conforme o regulamento de eleccións á asemblea xeral que deberá ser aprobado pola mesma, a proposta do presidente, e haberá de regula-las seguintes cuestións:</p>
<p>1. Número de membros da asemblea xeral e número de representantes que por cada circunscrición electoral lle corresponda a cada un dos estamentos de deportistas e clubs deportivos. Cada provincia o circunscripción terá, por estes estamentos, como mínimo un representante na asemblea xeral e o resto distribuirase entre as distintas circunscricións electorais, proporcionalmente á relación entre o número de clubs con domicilio en cada unha ou en relación ó número de deportistas con licencia en vigor en cada circunscripción e o número total dos mesmos.</p>
<p>2. Calendario electoral: prazos, presentación e proclamación de candidatos, así como o sistema de desempate.</p>
<p>3. Censo electoral.</p>
<p>4. Composición, competencias e funcionamento da xunta electoral central.</p>
<p>5. Requisitos, presentación e proclamación de candidatos.</p>
<p>6. Procedemento de resolución de conflictos e reclamacións así como os recursos electorais.</p>
<p>7. Regulación do voto por correo nas eleccións á asemblea xeral.</p>
<p>8. Composición, competencia e funcionamento das mesas electorais.</p>
<p>9. Elección de presidente.</p>
<p>10. Elección da comisión delegada.</p>
<p>Artigo 17º</p>
<p>Unha vez concluídas as eleccións á asemblea xeral, o presidente da comisión xestora, logo de acordo dela, procederá inmediatamente á convocatoria de dita asemblea para, en conformidade có disposto co artigo 27º dos estatutos, elixi-lo presidente e á comisión delegada da Federación Galega de Karate e Disciplinas Asociadas.</p>
<p>Artigo 18º</p>
<p>A asemblea xeral, en canto órgano máximo de goberno da federación, pode adoptar calquera acordo ou decisión sobre a mesma. Especialmente son competencias da asemblea xeral as seguintes:</p>
<p>1. A aprobación e modificación dos estatutos da Federación Galega de Karate e Disciplinas Asociadas.</p>
<p>2. A elección mediante sufraxio libre, igual, directo e secreto do presidente e da comisión delegada da Federación Galega de Karate e Disciplinas Asociadas, así como o cesamento e a moción de censura ó presidente.</p>
<p>3. Aprobación e liquidación do orzamento anual da Federación Galega de Karate e Disciplinas Asociadas.</p>
<p>4. Aprobación do programa ou calendario deportivo anual que desenvolverá a Federación Galega de Karate e Disciplinas Asociadas e das bases o regulamentos que rexerán a competición.</p>
<p>5. Aprobación da creación de órganos territoriais da Federación Galega de Karate e Disciplinas Asociadas.</p>
<p>6. Aprobación do regulamento de eleccións á asemblea, presidente e da comisión delegada da Federación Galega de Karate e Disciplinas Asociadas.</p>
<p>7. Aprobación do Regulamento sobre conciliación extraxudicial ou arbitraxe.</p>
<p>8. Aprobación do regulamento de disciplina deportiva.</p>
<p>9. O coñecemento dos recursos que se interpoñan contra resolucións ou acordos da xunta directiva e do presidente e comisión delegada da federación, nos termos previstos nestes estatutos.</p>
<p>Artigo 19º</p>
<p>Para o exercicio da competencia sinalada no artigo 18º.9, a asemblea xeral nomeará entre os seus membros unha comisión de recursos integrada por 5 persoas, que elixirán entre eles un presidente, que terá voto de calidade, en caso de empate. Ante a ausencia do presidente exercerá dito cargo o vocal de maior idade. Os acordos, que requirirán como mínimo a asistencia de 3 membros da comisión, adoptaranse por maioría simple, podendo solicitarse os asesoramentos técnicos e xurídicos necesarios, e nas deliberacións e decisión non poderán intervir aqueles membros que, á súa vez formen parte do</p>
<p>órgano que dictou a resolución obxecto de recurso en calquera das súas instancias. Os membros da comisión de recursos serán renovados, sendo posible a súa confirmación total ou parcial, despois de cada elección á asemblea xeral.</p>
<p>O secretario da comisión de recursos será o da Federación Galega de Karate e Disciplinas Asociadas quen sempre terá voz e ademais voto se é un dos elixidos pola asemblea xeral.</p>
<p>Artigo 20º</p>
<p>A asemblea xeral será convocada polo presidente da Federación Galega de Karate e Disciplinas Asociadas, con 30 días naturais de antelación á data da súa celebración, no taboleiro de anuncios da federación e como mínimo en dúas publicacións diarias de ámbito galego, debendo incluír necesariamente os puntos da orde do día que se van tratar, ademais da notificación individual a cada un dos membros ó enderezo que deberá constar na federación 30 días antes da data da convocatoria; a notificación remitirase por calquera medio que permita ter constancia da recepción e da data. Os defectos formais na convocatoria non darán lugar á nulidade da asemblea sempre e cando os membros desta recibiran a convocatoria coa orde do día no prazo establecido e, en todo caso, a asemblea será válida, sen necesidade de ningún otro requisito, sempre que concorran a totalidade dos membros dela.</p>
<p>A orde do día poderá ser modificada no sentido de incorporar novos puntos a petición fundada dun quinto dos membros da asemblea xeral e sempre que esta incorporación se solicite cunha marxe de tempo suficiente para que poida ser notificada a tódolos membros da asemblea xeral mediante a notificación e a publicación no taboleiro de anuncios da Federación Galega de Karate e Disciplinas Asociadas cunha antelación mínima de 10 días sobre a data da convocatoria.</p>
<p>Artigo 21º</p>
<p>O presidente da Federación Galega de Karate e Disciplinas Asociadas deberá convocar unha asemblea xeral ordinaria anualmente antes do inicio da nova tempada deportiva para trata-los asuntos propios da xestión ordinaria e, como mínimo, para a aprobación da memoria anual de actividades, a aprobación do novo orzamento e a liquidación do anterior, as aprobacións do calendario deportivo e das bases ou regulamentos que rexerán a competición e o exame e consideración das propostas que formulen os membros da asemblea, da comisión delegada, da xunta directiva e o presidente.</p>
<p>Tódalas demais asembleas terán carácter extraordinario e serán convocadas polo presidente da Federación Galega de Karate e Disciplinas Asociadas sempre que o estime oportuno, ou a petición dun número de membros que integran a asemblea non inferior ó 25%. Neste caso, os solicitantes deberán formular unha petición por escrito dirixida ó presidente da federación, indicando os puntos que compoñerán a orde do día. O presidente, no prazo máximo de 10 días desde a entrada da petición no rexistro</p>
<p>da Federación Galega de Karate e Disciplinas Asociadas deberá convoca-la asemblea xeral con carácter extraordinario, cos requisitos de forma sinalados no artigo 20º, e coa orde do día solicitada, sen incluír ningún outro punto, a celebrar nun prazo non superior de 20 días naturais desde a convocatoria. No caso de negativa expresa do presidente a efectua-la convocatoria, ou pasados 10 días desde que a solicitude se efectuara sen resposta, os solicitantes poderán facer uso dos dereitos que a lexislación vixente establece, ante a Secretaría Xeral para o Deporte, para a convocatoria dos órganos colexiados de goberno e control.</p>
<p>Cando o presidente da federación aprecie a existencia dunha situación urxente que non permita demora na convocatoria da asemblea extraordinaria, poderá convocala sen suxeición a prazo nin requisito de forma ningún salvo a citación persoal dos asembleístas que poidan ser localizados nos domicilios que consten na federación. En todo caso a asemblea requirirá como mínimo a presencia de 2/3 dos seus membros e antes de analiza-la orde do día pronunciarase previamente, por maioría de asistentes, sobre a urxencia da convocatoria e a necesidade ou non da súa celebración. En todo caso nunha asemblea convocada desta forma non poderán modificarse os estatutos.</p>
<p>Artigo 22º</p>
<p>A asemblea quedará legalmente constituída na primeira convocatoria, cando a ela concorran a maioría dos seus membros.</p>
<p>Na segunda convocatoria será válida sexa cal sexa o número de asistentes. Deberá mediar un mínimo de media hora entre a primeira e a segunda convocatoria.</p>
<p>Non será admisible de ningún xeito para formación da vontade dos órganos colexiados da FGKEDA nin para o establecemento do seu quórum o voto por correo nin a delegación de voto sendo, por tanto, necesaria a presencia física dos seus membros.</p>
<p>A asemblea será presidida polo presidente da Federación Galega de Karate e Disciplinas Asociadas e o seu voto será de calidade no caso de empate. Os acordos adoptaranse por maioría simple de asistentes.</p>
<p>Nembargantes, para a modificación dos estatutos e Regulamento electoral será preciso o voto favorable da maioría de 2/3 dos membros que compoñen a asemblea, asistan ou non a ela. No caso de que os asistentes co seu voto favorable non alcancen a maioría esixida por falta de quórum, o acordo deberá ser notificado fidedignamente ós ausentes, os cales no prazo de 30 días hábiles poderán opoñerse a el tamén de forma fidedigna. Pasado dito prazo sen formular oposición considerarase o seu voto como favorable ó acordo.</p>
<p>Para os efectos de cómputo de quorums e maiorías, cando estes se conformen cun número inexacto de asembleistas, computaranse sempre por exceso e con referencia ó número daqueles efectivamente</p>
<p>existentes como membros da asemblea, descontadas as vacantes, salvo para reforma dos estatutos e Regulamento electoral no que a maioría de 2/3 se computará sempre sobre o número total de membros de dereito da asemblea, incluídas as vacantes.</p>
<p>Artigo 23º</p>
<p>A asemblea non poderá adoptar ningún acordo nin realizar ningún acto que poida comprometer de forma irreversible o seu patrimonio ou a actividade que constitúe o obxecto propio da Federación Galega de Karate e Disciplinas Asociadas.</p>
<p>No caso de dúbida ou a petición dun 5% dos membros de dereito da asemblea, será requisito imprescindible a emisión dun informe favorable, por parte dos organismos competentes da Xunta de Galicia.</p>
<p>Sección segunda</p>
<p>Da comisión delegada</p>
<p>Artigo 23º Bis</p>
<p>A comisión delegada será elixida pola asemblea xeral mediante sufraxio entre os membros dela. O seu mandato coincidirá co da asemblea xeral.</p>
<p>Estará integrada por cinco membros.</p>
<p>Se se producise algunha vacante cubriríase co seguinte candidato máis votado.</p>
<p>O presidente da Federación Galega de Karate e Disciplinas Asociadas convocará á comisión delegada que se reunirá, como mínimo cada 4 meses para os fins de súa competencia e alomenos para realiza-lo seguimento da xestión deportiva e económica da Federación Galega de Karate e Disciplinas Asociadas.</p>
<p>Correspóndelle á comisión delegada da asemblea xeral:</p>
<p>a) A elaboración dun informe previo á aprobación dos orzamentos.</p>
<p>b) A modificación do calendario deportivo.</p>
<p>c) A modificación dos orzamentos e dos regulamentos.</p>
<p>d) O seguimento da xestión deportiva e económica da Federación Galega de Karate e Disciplinas Asociadas.</p>
<p>As modificacións no poderán exceder dos límites e criterios que a propia asemblea xeral estableza.</p>
<p>A proposta sobre os temas que se van tratar na comisión correspóndelle exclusivamente ó presidente ou a dous tercios dos membros da comisión delegada.</p>
<p>Sección terceira</p>
<p>Do presidente</p>
<p>Artigo 24º</p>
<p>O presidente da Federación Galega de Karate e Disciplinas Asociadas é o órgano executivo desta. Exerce a súa representación legal, convoca e pre</p>
<p>side os órganos de goberno e representación e executa os acordos deles. O presidente poderá nomear delegados nas oficinas locais aprobadas pola asemblea xeral, que actuarán seguindo as instruccións daquel e por delegación nas funcións que se lle encomenden. Os ditos delegados poderán ser cesados ou substituídos polo presidente según o seu criterio.</p>
<p>Artigo 25º</p>
<p>O presidente será elixido cada catro anos, coincidindo cos anos no que se celebren Xogos Olímpicos de inverno pola asemblea xeral e logo da renovación desta, mediante sufraxio libre, directo, igual e secreto por tódolos membros da dita asemblea e a súa elección producirase por un sistema de dobre volta debendo alcanzar maioría absoluta de membros que a compoñen na primeira e maioría simple de asistentes na segunda celebradas cunha hora de diferencia e logo de presentación e aceptación das candidaturas correspondentes que deberán estar avaladas alomenos polo 10% dos membros da asemblea. Os candidatos a presidente poderán non ser membros da asemblea xeral.</p>
<p>No caso de que, excepcionalmente, quede vacante a presidencia antes de que transcorra o prazo de catro anos mencionado, considerarase dimisionaria toda a xunta directiva, constituíndose a comisión delegada en comisión xestora, presidida polo membro de maior idade, procedéndose pola asemblea xeral, logo de convocatoria da dita comisión, a unha nova elección para cubri-la vacante polo tempo que falte ata a terminación do prazo correspondente ó mandato ordinario. Se a vacante se produce por prosperar unha moción de censura, observarase ó disposto no artigo 29º destes estatutos.</p>
<p>Artigo 26º</p>
<p>Para poder ser candidato a presidente da Federación Galega de Karate e Disciplinas Asociadas haberán de reunirse as condicións seguintes:</p>
<p>a) Te-la condición de cidadán de Galicia, segundo o que dispón o Estatuto de autonomía.</p>
<p>b) Ser maior de idade e estar en pleno uso dos dereitos civís.</p>
<p>c) Non estar incurso en ningunha sanción deportiva que o inhabilite, dictada polos órganos disciplinarios da Federación Galega de Karate e Disciplinas Asociadas o polo Comité Galego de Disciplina Deportiva.</p>
<p>d) Non ter sido condenado mediante sentencia xudicial firme que leve anexa pena principal ou accesoria de inhabilitación absoluta ou especial para o desempeño de cargos públicos.</p>
<p>O desempeño do cargo de presidente será causa de incompatibilidade coas seguintes actividades:</p>
<p>a) Ocupación de cargos directivos noutras federacións deportivas.</p>
<p>b) Desenvolvemento de actividades ou desempeño de cargos en asociacións deportivas, ou clubs dependentes integrados na FGKEDA.</p>
<p>c) Ocupación de cargos nunha federación autonómica de kárate.</p>
<p>d) A persoa que resulte elixida como presidente da Federación Galega de Karate e Disciplinas Asociadas deberá cesar en todo tipo de actividades directivas no deporte específico e no ámbito territorial da Federación Galega de Karate e Disciplinas Asociadas.</p>
<p>Non existirá incompatibilidade, en ningún caso, coa práctica activa do deporte.</p>
<p>Artigo 27º</p>
<p>A elección do presidente e da comisión delegada da Federación Galega de Karate e Disciplinas Asociadas levarase a cabo na asemblea xeral extraordinaria que se celebre despóis de súa propia renovación no prazo máximo de 45 días; na orde do día constará unicamente a constitución da asemblea xeral e a elección do presidente e membros da comisión delegada nos termos que, de conformidade con estes estatutos, establézcanse no Regulamento electoral.</p>
<p>O procedemento de elección do presidente e comisión delegada deberá axustarse ó previsto nas disposicións legais de aplicación.</p>
<p>Artigo 28º</p>
<p>O presidente cesará por:</p>
<p>a) Transcurso do prazo polo que foi elixido.</p>
<p>b) Demisión.</p>
<p>c) Incapacidade física o psíquica para continuar no exercicio do seu cargo.</p>
<p>d) Aprobación dunha moción de censura pola asemblea xeral.</p>
<p>e) Por incorrer en causa de inelixibilidade.</p>
<p>Artigo 29º</p>
<p>A moción de censura ó presidente poderá ser presentada polos membros da asemblea xeral que constitúan alomenos un 20% desta mediante escrito presentado no rexistro da federación. Na dita petición deberán solicitar do presidente a convocatoria dunha asemblea xeral extraordinaria coa dita moción como único punto da orde do día así como propoñer un candidato alternativo á presidencia. No caso de prospera-la moción, que se votará nun sistema de dobre volta, debendo alcanzar maioría absoluta de membros que compoñen a asemblea na primeira e maioría simple de asistentes na segunda, celebradas cunha hora de diferencia, o candidato quedará investido, con un mandato polo prazo que falte para concluí-lo período ordinario.</p>
<p>Para a convocatoria da asemblea xeral extraordinaria a que se refire este artigo, observarase o disposto no artigo 20º destes estatutos. A sesión da asemblea na que se debata a moción de censura, estará presidida polo membro de maior idade, non será válido o voto por correo nin a asistencia por representación.</p>
<p>Se a moción de censura non prosperase, non poderá presentarse unha nova dentro do mesmo período de mandato, como tampouco poderá presentarse, no caso de prosperar, contra o candidato investido na dita moción polo tempo que falte para concluí-lo período ordinario.</p>
<p>Sección cuarta</p>
<p>Órganoscomplementarios dos de goberno e representación</p>
<p>Artigo 30º</p>
<p>1. A xunta directiva é o órgano colexiado de xestión da Federación Galega de Karate e Disciplinas Asociadas sendo os seus membros designados e separados libremente polo presidente.</p>
<p>O número de membros no poderá ser inferior a 5 nin superior a 15.</p>
<p>O presidente elixirá entre os membros de súa xunta directiva un vicepresidente, que o será tamén da federación, quen sustituirá ó presidente por delegación, imposibilidade física ou ausencia temporal; un secretario que, a súa vez, o será da Federación Galega de Karate e Disciplinas Asociadas así como o tesoureiro. Tales cargos, en canto baseados na confianza, poderán ser removidos polo presidente cando o considere conveniente.</p>
<p>Os membros da xunta directiva que non o sexan da asemblea xeral, terán acceso ás sesións dela, con dereito a voz pero sen voto.</p>
<p>Tódolos cargos serán honoríficos e, no caso de establecerse unha compensación económica a favor dalgún dos membros da xunta directiva, deberá ser expresamente acordada pola asemblea xeral e constar de maneira diferenciada no orzamento. En ningún caso a compensación económica poderá ser satisfeita con cargo ás subvencións públicas que reciba a federación.</p>
<p>2. O presidente da Federación Galega de Karate e Disciplinas Asociadas nomeará a un secretario, o cal exercerá as funcións de fedatario e asesor, e máis especificamente:</p>
<p>a) Levantar actas das sesións dos órganos de goberno e representación da Federación Galega de Karate, con indicación dos asistentes, temas tratados, o resultado das votacións e, se é o caso, os votos particulares contrarios ó acordo adoptado.</p>
<p>Os votos contrarios ó acordo adoptado, ou as abstencións motivadas eximirán das responsabilidades que puideran derivarse, se é o caso, dos acordos dos órganos colexiados.</p>
<p>b) Expedi-las certificacións oportunas das actas dos órganos de goberno e representación.</p>
<p>c) Remitir á Secretaria Xeral para o Deporte as actas das reunións da asemblea xeral e da comisión delegada no prazo de 15 días desde a data da súa celebración.</p>
<p>d) Cantas funcións lle encomenden os estatutos e regulamentos da federación, ou lle sexan delegadas polo presidente.</p>
<p>3. O tesoureiro da Federación Galega de Karate e Disciplinas Asociadas é o órgano de administración desta.</p>
<p>Exercerá como funcións propias:</p>
<p>a) Leva-la contabilidade da federación.</p>
<p>b) Exerce-la inspección económica de tódolos órganos da federación.</p>
<p>c) Elaborar e presentar informes á comisión delegada do estado contable da federación.</p>
<p>d) Calquera outra función que lle encomenden os estatutos e regulamentos da federación.</p>
<p>Artigo 31º</p>
<p>Para ser membro da xunta directiva non será necesario formar parte da asemblea xeral.</p>
<p>Artigo 32º</p>
<p>Os membros da xunta directiva cesarán:</p>
<p>a) Por vacancia na presidencia, sen prexuízo da súa conversión en comisión xestora nos casos previstos nestes estatutos.</p>
<p>b) Demisión.</p>
<p>c) Morte ou incapacidade física o psíquica para continuar no exercicio do seu cargo.</p>
<p>d) Por incorrer en causa de inelixibilidade.</p>
<p>e) Destituídos directamente polo presidente co cumprimento das comunicacións a que se refire o artigo 6º destes estatutos.</p>
<p>Artigo 33º</p>
<p>A xunta directiva como órgano colaborador do presidente non terá competencias propias e exercerá por delegación, as que lle encomende o presidente que poderá avocar en calquera momento.</p>
<p>Artigo 34º</p>
<p>Os asuntos ordinarios de trámite serán despachados polo presidente e o secretario.</p>
<p>Capítulo III</p>
<p>Dos afiliados</p>
<p>Artigo 35º</p>
<p>Os clubs deportivos poderán integrarse, por petición propia, na Federación Galega de Karate e Disciplinas Asociadas sempre que teñan o seu domicilio social e desempeñen a súa actividade en Galicia e se atopen constituídos conforme os requisitos esixidos para cada modalidade pola lexislación vixente e inscritos no Rexistro de Clubs, Federacións e Asociacións Deportivas da Xunta de Galicia, debéndose comprometer a cumpri-los estatutos e regulamentos da Federación Galega de Karate e Disciplinas Asociadas e someterse á autoridade dos órganos federativos, en relación coas materia da súa competencia.</p>
<p>Os mesmos criterios e requisitos, en que sexan de aplicación, rexerán para a integración na Federación Galega de Karate e Disciplinas Asociadas dos deportistas, técnicos, entrenadores, xuíces e árbitros.</p>
<p>Artigo 36º</p>
<p>A integración na Federación Galega de Karate e Disciplinas Asociadas implicará a integración automática e para tódolos efectos na Federación Española de Karate e Disciplinas Asociadas.</p>
<p>Artigo 37º</p>
<p>A integración na Federación Galega de Karate e Disciplinas Asociadas producirase mediante a expedición por parte desta da correspondente licencia federativa ou documento de afiliación ou inscrición. A dita concesión será acordada pola xunta directiva da federación galega. Contra a denegación, que deberá ser motivada, caberá recurso ante a comisión de recursos da asemblea xeral.</p>
<p>En todo caso, para participación en actividades ou competicións deportivas oficiais de ámbito autonómico será preciso estar en posesión da licencia expedida pola Federación Galega de Karate e Disciplinas Asociadas.</p>
<p>Artigo 38º</p>
<p>Tódolos membros da Federación Galega de Karate e Disciplinas Asociadas teñen dereito a recibi-la tutela desta con respecto ós seus intereses deportivos comúns, así como o de participar nas súas actividades e no funcionamento dos seus órganos, de acordo cos presentes estatutos e cos regulamentos internos daquela. Os membros da Federación Galega de Karate e Disciplinas Asociadas teñen, á súa vez, o deber de acata-los acordos dos seus órganos, sen que isto obste ó seu dereito de recorrer, ante as instancias federativas competentes e, se é o caso, ante os tribunais de xustiza ou Secretaría Xeral para o Deporte, segundo proceda, aqueles que consideren contrarios a dereito, e sen prexuízo de acudir á conciliación extraxudicial ou arbitraxe nos termos previstos nas leis.</p>
<p>Artigo 39º</p>
<p>Os clubs deportivos, deportistas, técnicos-adestradores e xuíces-árbitros, sen prexuízo de súa pertenza e afiliación directa á Federación Galega de Karate e Disciplinas Asociadas poderán agruparse en asociacións deportivas, con ou sen personalidade xurídica propia, que a súa vez deberán estar integradas necesariamente na Federación Galega de Karate e Disciplinas Asociadas. As asociacións deportivas constituidas ó amparo de este artigo terán como finalidade a promoción e práctica do karate en colaboración coa propia federación galega.</p>
<p>Capítulo IV</p>
<p>Do réxime económico</p>
<p>Artigo 40º</p>
<p>A Federación Galega de Karate e Disciplinas Asociadas está sometida ó réxime de administración, orzamento e patrimonio propio e caixa única.</p>
<p>Ó final de cada ano ou da tempada deportiva, o tesoureiro someterá, á asemblea xeral ordinaria un balance de situación e as contas de ingresos e gastos e a memoria económica, así como o orza</p>
<p>mento para o ano seguinte, balance e orzamento que lle deberán ser notificados os órganos competentes da Xunta de Galicia.</p>
<p>Non poderá aprobarse un orzamento deficitario salvo autorización da Secretaría Xeral para o Deporte. Tampouco poderán repartirse beneficios entre os seus membros.</p>
<p>A Federación Galega de Karate e Disciplinas Asociadas elaborará unha memoria que analizará fielmente a actividade económica da federación, a súa adecuada actuación orzamentaria, o cumprimento dos obxectivos e os proxectos a desenvolver, e informar separadamente como mínimo sobre os seguintes aspectos:</p>
<p>1. Diferenciación dos ingresos e achegas segundo:</p>
<p>a) Subvencións públicas.</p>
<p>b) Subvencións, donativos ou achegas privadas.</p>
<p>c) Vendas de activos.</p>
<p>d) Ingresos procedentes de competicións organizadas.</p>
<p>e) Ingresos para servicios prestados pola federación, permisos, licencias e outros.</p>
<p>f) Ingresos financeiros.</p>
<p>2. Tamén constará o destino da totalidade dos recursos, distinguindo como mínimo, os grupos de custo ou investimentos seguintes:</p>
<p>a) Administración da federación.</p>
<p>b) Dirección e servicios da directiva, incluíndo viaxes.</p>
<p>c) Competicións.</p>
<p>d) Axudas a clubs e outras entidades.</p>
<p>e) Axudas para actos deportivos.</p>
<p>f) Construccións e outros inmobilizados.</p>
<p>g) Formación de deportistas e técnicos.</p>
<p>h) Deportes de elite e profesional.</p>
<p>i) Árbitros.</p>
<p>j) Órganos xurisdiccionais.</p>
<p>3. O importe das obrigas de pagamento que é necesario satisfacer noutros exercicios que non estean previstos no balance.</p>
<p>4. O importe das garantías e os avais comprometidos.</p>
<p>5. A liquidación do orzamento, que explique as variacións en relación co orzamento aprobado na asemblea anterior.</p>
<p>As contas anuais e os orzamentos teñen que estar no domicilio social da federación cunha antelación mínima de 15 días á celebración da asemblea a disposición das persoas o entidades con dereito a voto, as cales poderán pedir copia que se lles terá que entregar antes da celebración da asemblea.</p>
<p>Artigo 41º</p>
<p>Constitúen os ingresos da Federación Galega de Karate e Disciplinas Asociadas:</p>
<p>a) As subvencións ordinarias e extraordinarias da Xunta de Galicia ou as que outras entidades públicas lle poidan conceder, así como as provenientes, se é o caso, da Federación Española de Karate e Disciplinas Asociadas.</p>
<p>b) Os bens ou dereitos que reciba por herdanza, legado ou doazón de persoas físicas ou entidades particulares así como os premios que lle sexan otorgados.</p>
<p>c) As cotas dos seus afiliados.</p>
<p>d) As sancións pecuniarias que se lle impoñan ós seus afiliados dentro do exercicio da potestade disciplinaria.</p>
<p>e) Os froitos, rendas e xuros dos seus bens patrimoniais.</p>
<p>f) Os préstamos ou créditos que se lle concedan.</p>
<p>g) Os beneficios que produzan as actividades e competicións deportivas que organice, así como os derivados dos contratos que realice.</p>
<p>h) Calquera outro que poida serlle atribuído por disposición legal ou en virtude de convenio.</p>
<p>Artigo 42º</p>
<p>A Federación Galega de Karate e Disciplinas Asociadas destinará a totalidade dos seus ingresos e patrimonio á consecución dos fins propios do seu obxecto.</p>
<p>Artigo 43º</p>
<p>A xestión económica ordinaria correrá a cargo do tesoureiro, baixo a dirección do presidente, coidando das operacións de cobramentos e pagamentos. Autorizará co seu asinamento, mancomunado co do presidente, ou co do vicepresidente autorizado, tódolos documentos de movementos de fondos. Será responsable da levanza e custodia dos libros de contabilidade. Formulará os balances que anualmente, deberán presentarse á asemblea xeral para a súa aprobación.</p>
<p>Capítulo V</p>
<p>Dos órganos técnicos e asesores</p>
<p>Artigo 44º</p>
<p>1. A Federación Galega de Karate e Disciplinas Asociadas poderá crear, logo de aprobación pola asemblea xeral, cantas comisións técnicas precise, ademáis das seguintes:</p>
<p>a) A Dirección Técnica Rexional.</p>
<p>b) O Tribunal Rexional de Graos.</p>
<p>c) A Escola Galega de Preparadores.</p>
<p>d) O Comité da Selección de Galicia.</p>
<p>e) Os comités de disciplina deportiva: comité de competición ou xuíz único e comité de apelación.</p>
<p>f) Comités de especialidades deportivas.</p>
<p>g) Comité de Recursos.</p>
<p>Tódalas comisións se rexerán polos seus respectivos regulamentos internos e, se é o caso, pola normativa nacional unificada emanada da Federación Española de Karate e Disciplinas Asociadas, pola lexislación aplicable, e polo disposto nos presentes estatutos.</p>
<p>2. No seo da Federación Galega de Karate e Disciplinas Asociadas constituirase, de maneira obrigatoria, un comité de xuíces ou árbitros, o presidente do cal será desinado polo presidente da Federación Galega de Karate e Disciplinas Asociadas.</p>
<p>Este comité poderá adopta-la estructura territorial da federación.</p>
<p>Serán funcións deste comité:</p>
<p>a) Establece-los niveis de formación arbitral.</p>
<p>b) Clasificar tecnicamente os xuíces ou árbitros, propoñendo á xunta directiva a adscrición ás categorías correspondentes. Estas clasificacións comunicaránselle á asemblea xeral.</p>
<p>c) Propoñe-los candidatos a xuíces ou árbitros nacionais.</p>
<p>d) Propoñerlle á xunta directiva as normas administrativas que regulan o arbitraxe, para súa posterior aprobación pola asemblea xeral.</p>
<p>e) Designa-los colexiados nas competicións oficiais de ámbito galego.</p>
<p>f) Colaborar cos órganos competentes da Federación Galega de Karate e Disciplinas Asociadas.</p>
<p>Tódolos presidentes dos comités serán nomeados polo presidente da federación, con excepción dos presidentes dos comités de especialidades deportivas que serán nomeados polos colectivos interesados. O secretario da federación intervirá como secretario de tódolos comités sen voz e sen voto, salvo que fose membro dos mesmos.</p>
<p>Capítulo VI</p>
<p>Do réxime documental</p>
<p>Artigo 45º</p>
<p>O réxime documental da Federación Galega de Karate e Disciplinas Asociadas comprenderá, como mínimo, os seguintes libros debidamente dilixenciados:</p>
<p>a) Libro de rexistro de entrada e saída de documentos e comunicacións oficiais.</p>
<p>b) Libro de rexistro de clubs no que constarán a denominación destes, domicilio social e número de inscrición no Rexistro de Clubs, Federacións e Entidades Deportivas da Xunta de Galicia.</p>
<p>c) Libros de actas que consignarán as reunións que celebren tódo-los órganos colexiados da Federación Galega de Karate e Disciplinas Asociadas, tanto de goberno e representación como complementarios e técnicos.</p>
<p>d) Libros de contabilidade.</p>
<p>e) Libro inventario de bens mobles e inmobles.</p>
<p>Artigo 46º</p>
<p>O réxime documental da Federación Galega de Karate e Disciplinas Asociadas estará a cargo do secretario, a quen lle corresponde a custodia dos libros da federación, levantar actas das reunións dos órganos colexiados e, unha vez aprobadas, asinalas co visto e prace do presidente, expedir certificacións e, en xeral, prepara-la resolución e despacho de tódolos asuntos.</p>
<p>No caso de ausencia ou imposibilidade física do secretario as súas funcións serán desempeñadas polo propio presidente da federación ou pola persoa en quen delegue.</p>
<p>Capítulo VII</p>
<p>Do réxime disciplinario e xurisdiciconal</p>
<p>Artigo 47º</p>
<p>A Federación Galega de Karate e Disciplinas Asociadas en materia de disciplina deportiva ten potestade sobre tódalas persoas que formen parte da súa estructura orgánica, os clubs deportivos e os seus deportistas, técnicos e directivos, os xuíces e árbitros e, en xeral, todas aquelas persoas e entidades que, estando federadas, desenvolvan a actividade deportiva do karate e disciplinas asociadas no ámbito territorial da Comunidade Autónoma Galega.</p>
<p>Artigo 48º</p>
<p>Os órganos competentes en materia disciplinaria serán:</p>
<p>a) En primeira instancia, un Comité de Competición ou xuíz único.</p>
<p>b) En segunda instancia, un Comité de apelación.</p>
<p>Ámbolos órganos rexeranse por e aplicarán o disposto no R.D. 1591/1992, do 23 de decembro, sobre disciplina deportiva.</p>
<p>O Comité de Competición o xuíz único de competición estará integrado por un número de membros entre 1 e 3 nomeados pola asemblea xeral de entre membros da federación. O Comité de Apelación estará integrado por 3 membros, as mesmo nomeados pola asemblea xeral entre os membros da federación.</p>
<p>A duración do cargo coincidirá coa da asemblea xeral que os nomeara e durante o dito período só cesarán por renuncia ou demisión, morte, incapacidade física ou psíquica ou perda da condición de membro da federación.</p>
<p>Unha vez elixidos os membros do comité, estes designarán os seus presidentes nas primeras reunións que celebren.</p>
<p>A composición destes comités comunicarase á Secretaría Xeral para o Deporte na forma prevista nestes estatutos.</p>
<p>Artigo 49º</p>
<p>As resolucións dictadas polo comité de apelación dentro das súas competencias, terán carácter defi</p>
<p>nitivo no ámbito da Federación Galega de Karate e Disciplinas Asociadas e poderase recorrer contra elas ante o Comité Galego de Disciplina Deportiva conforme á lexislación vigente.</p>
<p>Capítulo VIII</p>
<p>Da modificación dos estatutos e da disolución da Federación Galega de Karate e Disciplinas Asociadas</p>
<p>Artigo 50º</p>
<p>Os estatutos da Federación Galega de Karate e Disciplinas Asociadas só poden ser modificados pola asemblea xeral e de acordo co establecido no artigo 22º dos presentes estatutos.</p>
<p>Artigo 51º</p>
<p>A proposta de modificación dos estatutos deberá ser acordada polo presidente ou comisión delegada, nomeándose seguidamente por esta unha comisión técnica que realice os traballos necesarios para presentar á asemblea o novo texto que se someterá a aprobación.</p>
<p>Aprobada a reforma dos estatutos deberá ser ratificada polos organismos competentes da Xunta de Galicia.</p>
<p>Artigo 52º</p>
<p>A Federación Galega de Karate e Disciplinas Asociadas extinguirase polas seguintes causas:</p>
<p>a) Por acordo da maioría de 2/3 dos membros da asemblea xeral refrendado, por maioría absoluta, por tódolos membros da Federación Galega de Karate e Disciplinas Asociadas a través de votación libre, igual, directa e secreta.</p>
<p>b) Polas demais causas que determinen as Leis.</p>
<p>Unha vez producida a liquidación, o patrimonio neto destinarase os fins de carácter deportivo que determine o organismo competente da Xunta de Galicia.</p>
<p>Disposición adicional</p>
<p>En todo o non expresamente previsto nos presentes estatutos, serán de aplicación, de maneira subsidiaria, os estatutos da Federación Española de Karate e Disciplinas Asociadas e lexislación autonómica e estatal pertinente.</p>
<p>5091</p>

