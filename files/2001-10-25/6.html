---
date: '2001-10-25'
id: 108C6
page: 13
number: 207
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 18 de outubro de 2001 pola que se modifica a do 28 de maio de 2001
  pola que se desenvolven programas para promover iniciativas de desenvolvemento
  e a mellora dos sistemas productivos no marco dunha agricultura sustentable.
range: Orde
url: 'https://www.xunta.gal/dog/Publicados/2001/20011025/Anuncio108C6_gl.html'
---
<p>A Orde do 28 de maio de 2001 ten por obxecto establece-las bases das axudas dirixidas ás entidades agrarias co obxecto de promover iniciativas de desenvolvemento que fomenten a cultura emprendedora de creación de emprego a través de actividades privadas dinamizadoras do sector agrario, sempre e cando teñan como cometido algún dos seguintes fins:</p>
<p>a) Creación e afianzamento do emprego agrícola.</p>
<p>b) Busca de actividades agrícolas complementarias das rendas das explotacións baseadas en produccións vexetais con comercialización garantida.</p>
<p>c) Creación de sistemas productivos de réxime asociativo que persigan a reducción de custos e/ou a mellora da calidade.</p>
<p>d) Asenta-las bases estructurais para o establecemento de sistemas de producción respectuosos co medio e a saúde de consumidores e concretamente para a producción integrada.</p>
<p>No seu artigo 8º, punto 1, fíxase o prazo de execución das actuacións previstas nos programas aprobados, figurando o 1 de novembro de 2001.</p>
<p>A importancia dos programas agrarios de desenvolvemento comarcal ou autonómico comportan unha obrigada interacción entre distintos sectores (productor, transformador e comercializador) e a agrupación dos distintos axentes en cada sector fai necesaria, en moitos casos, unha complexa xestión por parte dos titulares dos expedientes aprobados, o que motivou a constatación da insuficiencia dos prazos outorgados para a execución das actuacións contidas nos ditos programas.</p>
<p>En consecuencia, de acordo co disposto no artigo 30º1.3 do Estatuto de autonomía de Galicia e en uso das competencias que me confire a Lei 1/1983, reguladora da Xunta e do seu presidente,</p>
<p>DISPOÑO:</p>
<p>Artigo 1º</p>
<p>Modifícase o artigo 8, no seu punto 1º, da Orde do 28 de maio de 200l, pola que se desenvolven programas para promover iniciativas de emprego e desenvolvemento para a mellora dos sistemas productivos no marco dunha agricultura sustentable, de xeito que queda redactado como segue:</p>
<p>«1º As actuacións previstas nos programas aprobados finalizaranse antes do l de decembro de 2001.</p>
<p>O director xeral de Producción Agropecuaria poderá conceder excepcionalmente, atendendo ás peculiaridades do proxecto aprobado, unha prórroga non superior a seis meses do dito prazo de execución, que estará condicionada a que o titular do expediente a solicite con anterioridade ó 15 de novembro do ano en curso.</p>
<p>Se se resolve favorablemente a prórroga, esta concederase para a totalidade do programa agrario aprobado e non para investimentos illados.</p>
<p>A agrupación beneficiaria comunicaralle a finalización da execución do programa, preferentemente á delegación provincial da Consellería de Agricultura, Gandería e Política Agroalimentaria e xuntará os xustificantes do investimento e, en todo caso, unha memoria explicativa sobre a súa realización, antes da data indicada no parágrafo anterior, aclarando o grao de cumprimento do especificado no anexo III desta orde».</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 18 de outubro de 2001.</p>
<p>Juan Miguel Diz Guedes</p>
<p>Conselleiro de Agricultura, Gandería e Política</p>
<p>Agroalimentaria</p>

