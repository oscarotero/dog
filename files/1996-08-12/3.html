---
date: '1996-08-12'
id: 90C6
page: 7
number: 157
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 22 de xullo de 1996 pola que se modifica parcialmente a Orde do 19 de
  decembro de 1995 pola que se regula o réxime de concesión de subvencións ás
  federacións deportivas galegas e agrupacións deportivas escolares, comarcais
  ou de zona para 1996.
range: Orde
url: 'https://www.xunta.gal/dog/Publicados/1996/19960812/Anuncio90C6_gl.html'
---
<p>A Xunta de Galicia, a través da Secretaría Xeral para o Deporte, e as deputacións provinciais da Coruña e Pontevedra, veñen colaborando coas federacións deportivas galegas e os clubs deportivos galegos con sede nas respectivas provincias con programas de axudas económicas para o fomento de actividades deportivas. Para rendibilizar estes recursos, e con base no principio de coordinación entre as administracións públicas, estas institucións asinaron senllos convenios de cooperación, incidindo o seu obxecto e contido, pola súa vez, na Orde do 19 de decembro de 1995 (DOG nº 247, do 28 de decembro de 1995).</p>
<p>En virtude dos convenios asinados prodúcese un aumento dos créditos destinados á finalidade mencionada e faise preciso, así mesmo, abrir un novo período para a recepción de solicitudes dos interesados. Ámbalas dúas circunstancias xustifican a modificación, por ampliación, da devandita orde.</p>
<p>Artigo 1º</p>
<p>Modifícase a Orde do 19 de decembro de 1995 da Consellería da Presidencia e Administración Pública, nos extremos que de seguido se indican:</p>
<p>1.1º.-Programa III. Axudas a clubs.</p>
<p>As subvencións ás que se refire o artigo 1º A) da Orde do 19 de decembro de 1995 serán atendidas con cargo á aplicación orzamentaria 04.04.355-A.480.0 dos orzamentos xerais da Comunidade Autónoma de Galicia para 1996.</p>
<p>1.2º.-Ámbito xeográfico e crédito máximo.</p>
<p>As subvencións ás que se refire a presente orde poderán ter por destinatarios as federacións deportivas galegas, con destino ós clubs deportivos da súa respectiva disciplina que teñan o seu domicilio social nas provincias da Coruña e Pontevedra.</p>
<p>Para tal finalidade as administracións cofinanciadoras das axudas e subvencións, e con cargo á aplicación precitada, destinarán un total máximo de 372.626.736 ptas. na provincia de Pontevedra e de 385.663.822 ptas. no que se refire á provincia da Coruña.</p>
<p>1.3º.-As solicitudes dos interesados formalizaranse no modelo oficial que se xunta á presente como anexo I, achegando á solicitude unha referencia expresa sobre o número de entidades afiliadas á federación, de equipos e de licencias detalladas por categorías.</p>
<p>1.4º.-O prazo de presentación de solicitudes será de dez días hábiles, contados desde o seguinte ó da publicación da presente orde no Diario Oficial de Galicia.</p>
<p>A presentación das solicitudes efectuarase no Rexistro Xeral da Secretaría Xeral para o Deporte, ou ben por calquera dos medios prescritos no artigo 38.4º da Lei de réxime xurídico das administracións públicas e do procedemento administrativo común.</p>
<p>1.5º.-Na tramitación, estudio e resolución das solicitudes observarase o pactado nos convenios de cooperación referidos.</p>
<p>Artigo 2º</p>
<p>No non previsto na presente orde observarase o disposto na de 19 de decembro de 1995 (DOG do 28).</p>
<p>Artigo 3º</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 22 de xullo de 1996.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>5946</p>

