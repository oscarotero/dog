---
date: '2021-03-08'
id: G0532-260221-0005
page: 13578
number: 45
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 10 de febreiro de 2021 de aprobación definitiva da modificación
  puntual do Plan xeral de ordenación municipal do Concello de Aranga (A Coruña)
  para a clasificación de solo urbanizable industrial con ordenación detallada
  dun sector do SUND I3.
range: Orde
url: >-
  https://www.xunta.gal/dog/Publicados/2021/20210308/AnuncioG0532-260221-0005_gl.html
---
<p>O Concello de Aranga solicita a aprobación definitiva da modificación do Plan xeral de ordenación municipal referida, en virtude do artigo 60.16 en relación co artigo 83.5 da Lei 2/2016, do 10 de febreiro, do solo de Galicia (LSG).</p>
    <p>Analizada a documentación achegada, e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Aranga dispón dun Plan xeral de ordenación municipal aprobado definitivamente pola Orde da CMATI do 16.12.2013.</p>
    <p>2. A Dirección Xeral de Ordenación do Territorio e Urbanismo emitiu informe o 5.2.2018 para os efectos do trámite de consultas previsto no artigo 60.4 da LSG. </p>
    <p>3. A Dirección Xeral de Calidade Ambiental e Cambio Climático emitiu o informe ambiental estratéxico o 22.3.2018, no cal resolveu non someter a modificación ao procedemento de avaliación ambiental estratéxica ordinaria. </p>
    <p>4. Emitiron informes municipais previos á aprobación inicial, a secretaria-interventora en datas 23.10.2017 e 6.5.2019 e o arquitecto en datas 21.11.2017 e 8.4.2019.</p>
    <p>5. O Concello Pleno do 16.5.2019 aprobou inicialmente a modificación, que foi sometida a información pública polo prazo de dous meses (<em>Diario Oficial de Galicia</em> do 19 de xuño de 2019 e <em>La Voz de Galicia</em> do 21 de xuño de 2019), sen se presentar ningunha alegación, segundo a certificación municipal do 21.8.2019.</p>
    <p>6. Consta a emisión dos seguintes informes non autonómicos:</p>
    <p>– Demarcación de estradas do Estado en Galicia (Ministerio de Fomento) do 20.3.2019, favorable.</p>
    <p>– Informe da Subdelegación do Goberno na Coruña do 9.9.2019.</p>
    <p>– Dirección Xeral de Telecomunicacións e Tecnoloxías da Información (Ministerio de Economía e Empresa) do 25.7.2019.</p>
    <p>7. Consta a emisión dos seguintes informes autonómicos preceptivos: </p>
    <p>– Dirección Xeral de Emerxencias e Interior do 29.8.2019.</p>
    <p>– Servizo de Prevención e Control Integrados da Contaminación da Dirección Xeral de Calidade Ambiental e Cambio Climático sobre solos contaminados do 24.9.2019.</p>
    <p>– Dirección Xeral de Patrimonio Cultural do 27.9.2019.</p>
    <p>– Augas de Galicia do 28.10.2019 e 18.2.2020.</p>
    <p>– Instituto de Estudos do Territorio do 21.11.2019.</p>
    <p>– Dirección Xeral de Planificación e Ordenación Forestal do 18.11.2019.</p>
    <p>8. Rematado o prazo previsto segundo o artigo 60.7 da LSG para a emisión dos informes solicitados o 26.11.2019, o da Dirección Xeral de Defensa do Monte enténdese emitido en sentido favorable.</p>
    <p>9. Deuse audiencia aos concellos limítrofes de Coirós, Curtis, Guitiriz, Irixoa, Monfero e Oza-Cesuras. Responderon os concellos de Coirós, Curtis e Irixoa.</p>
    <p>10. O arquitecto municipal emitiu informes en datas 3.6.2019, 17.3.2020 e 11.6.2020.</p>
    <p>11. A secretaria-interventora municipal emite informes previos á aprobación provisional o 26.5.2020 e o 11.6.2020.</p>
    <p>12. O Concello Pleno do 16.6.2020 aprobou provisionalmente a modificación e acordou abrir un período de exposición pública de dous meses (<em>Diario Oficial de Galicia</em> do 13 de xullo de 2020) sen se presentar ningunha alegación.</p>
    <p>II. Obxecto e descrición da modificación.</p>
    <p>1. A modificación ten por obxecto clasificar como solo urbanizable industrial e ordenar detalladamente un ámbito de 14.690 m2, clasificado actualmente como solo urbanizable non delimitado industrial e que se corresponde cunhas instalacións industriais existentes xurdidas á marxe do planeamento e os seus terreos contiguos. O desenvolvemento deste solo urbanizable non delimitado industrial está condicionado polo PXOM ao outorgamento das licenzas de edificación correspondentes ao 70 % do aproveitamento lucrativo no sector I-1 de solo urbanizable delimitado industrial, sector que se encontra aínda sen urbanizar. Ademais, ordena un ámbito situado entre o anterior e a estrada nacional VI que se encontra clasificado como solo rústico de protección de infraestruturas, que considera como sistema xeral viario e no cal define unha zona axardinada. A modificación en conxunto atinxe a 16.749 m2.</p>
    <p>2. A modificación ampárase na disposición transitoria sétima da LSG, relativa a asentamentos xurdidos á marxe do planeamento urbanístico antes da entrada en vigor da LOUG, que non se integra na malla urbana ou na rede de núcleos, e que precisa de accións de recualificación para acadar os obxectivos de calidade de vida, cohesión social e integridade ambiental e paisaxística, polo que debe clasificarse como solo urbanizable cunha edificabilidade total do sector que non exceda do dobre da realmente existente.</p>
    <p>III. Análise e consideracións.</p>
    <p>1. En referencia ao informe emitido no trámite de consultas ambientais pola Dirección Xeral de Ordenación do Territorio e Urbanismo do 5.2.2018, púidose observar:</p>
    <p>– O proxecto inclúe as determinacións para o solo urbanizable que establecen o artigo 56.1 da LSG e os artigos 126,127 e 128 do seu regulamento. </p>
    <p>– A ordenación pormenorizada conta coas determinacións establecidas no artigo 68, puntos e), f) e g) da LSG.</p>
    <p>– Prevense prazas de aparcadoiro de titularidade pública de acordo co disposto no artigo 42.c) da LSG.</p>
    <p>– Inclúese un estudo económico das actuacións de urbanización previstas.</p>
    <p>A competencia para resolver sobre a aprobación definitiva do planeamento xeral corresponde á conselleira de Medio Ambiente, Territorio e Vivenda, de conformidade co disposto nos artigos 60, 61.1 e 83.5 da LSG e nos artigos 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica desa consellería.</p>
    <p>IV. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>Primeiro. Outorgar a aprobación definitiva á modificación puntual do PXOM do Concello de Aranga para a clasificación de solo urbanizable industrial con ordenación detallada dun sector do SUND I3.</p>
    <p>Segundo. De conformidade co artigo 88 da Lei 2/2016, do 10 de febreiro, do solo de Galicia, e co artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a MP no Rexistro de Planeamento Urbanístico de Galicia.</p>
    <p>Terceiro. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases do réxime local, o concello deberá publicar no BOP a normativa e ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>Cuarto. Notifíquese esta orde ao Concello.</p>
    <p>Quinto. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 10 de febreiro de 2021</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

