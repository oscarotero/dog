---
date: '2018-05-15'
id: G0422-040518-0001
page: 24183
number: 92
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 11 de abril de 2018 de aprobación definitiva da modificación puntual
  número 14-01 do Plan xeral de ordenación municipal do Barco de Valdeorras
  (Ourense).
range: Orde
url: >-
  https://www.xunta.gal/dog/Publicados/2018/20180515/AnuncioG0422-040518-0001_gl.html
---
<p>O Concello do Barco de Valdeorras remite o expediente de modificación puntual nº 14-01 para a súa aprobación definitiva, conforme o disposto no artigo 85.7 da Lei 9/2002, de ordenación urbanística e protección do medio rural de Galicia (LOUG), posibilidade permitida pola disposición transitoria 2ª.2 da vixente Lei 2/2016, do solo de Galicia (LSG).</p>
    <p>Analizado o expediente remitido polo concello, e vista a proposta literal que nesta mesma data eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>I.1. O Concello do Barco de Valdeorras dispón de Plan xeral de ordenación municipal (PXOM), aprobado definitivamente o 27.6.2003, con trece modificacións puntuais. </p>
    <p>I.2. A tramitación da modificación puntual foi a seguinte:</p>
    <p>• O 21.10.2014 a Secretaría Xeral de Calidade e Avaliación Ambiental declarou a non necesidade de someter a avaliación ambiental estratéxica a modificación, decisión publicada no DOG do 10.11.2014.</p>
    <p>• Consta informe do Instituto de Estudos do Territorio, do 9.10.2014, en relación coa protección da paisaxe, solicitando un estudo de integración paisaxística.</p>
    <p>• Constan informes municipais técnico, do 2.6.2015 e xurídico, do 29.6.2015.</p>
    <p>• O 4.5.2015 a Secretaría Xeral de Ordenación do Territorio e Urbanismo emitiu informe previo á aprobación inicial, cunha serie de consideracións.</p>
    <p>• Constan novos informes municipais técnico, do 15.2.2015, e xurídico, do 2.3.2015.</p>
    <p>• O Concello Pleno do 9.7.2015 aprobou inicialmente a modificación puntual e someteuna a información pública durante dous meses mediante anuncios nos xornais La Voz de Galicia e La Región, do 20.8.2015, e no DOG do 10.9.2015. Presentouse unha alegación. Déuse audiencia aos municipios limítrofes de Carballeda de Valdeorras, Vilamartín de Valdeorras e Rubiá, sen contestación.</p>
    <p>• Consta informe favorable, do 7.10.2015 da Confederación Hidrográfica do Miño-Sil do Ministerio de Agricultura, Alimentación y Medio Ambiente.</p>
    <p>• Consta informe favorable, do 13.11.2015 do Instituto de Estudos do Territorio.</p>
    <p>• Constan informes desfavorables, do 16.11.2015, e favorable, do 28.3.2016, da Axencia Galega de Infraestruturas (AXI).</p>
    <p>• Consta novo informe técnico municipal, do 7.4.2016.</p>
    <p>• Procedeuse a un novo trámite de información pública de dous meses mediante anuncios nos xornais La Voz de Galicia e La Región, do 29.8.2016, e no DOG do 15.9.2016, por considerarse que había modificacións de carácter substancial.</p>
    <p>Durante o novo período de exposición non se presentou ningunha alegación. Deuse audiencia aos municipios limítrofes de Carballeda de Valdeorras, Vilamartín de Valdeorras e Rubiá, sen que conste contestación ningunha.</p>
    <p>• Novo trámite de información pública de dous meses mediante anuncios nos xornais La Voz de Galicia e La Región, do 31.8.2017, e no DOG do 15.9.2017. Non se presentou ningunha alegación. Audiencia aos municipios limítrofes de Rubiá, Vilamartín de Valdeorras e Carballeda de Valdeorras, sen contestación.</p>
    <p>• Informe favorable, do 4.10.2017 da Dirección Xeral de Telecomunicacións e Tecnoloxías da Información do Ministerio de Enerxía, Turismo e Axenda Dixital.</p>
    <p>• Consta novo informe xurídico municipal, do 21.11.2017.</p>
    <p>• O Pleno do Concello, en sesión do 14.12.2017, acordou desestimar a alegación presentada e aprobar provisionalmente a modificación puntual. </p>
    <p>II. Análise da modificación puntual.</p>
    <p>II.1 O ámbito de actuación correspóndese coas parcelas 22 e 23 do cuarteirón 64876, de titularidade de Urbanización La Cerámica, S.L., clasificadas como solo urbano consolidado dentro da ordenanza O-3 de residencial entre medianeiras.</p>
    <p>II.2. O obxecto da modificación puntual do PXOM afecta a:</p>
    <p>1. Cambio de 350 m2 da parcela 23, de espazo libre privado en solo urbano consolidado con ordenanza O-3 a dotación pública de infraestrutura.</p>
    <p>2. Reordenación dos volumes edificables da parcela 23 para separar a edificabilidade do muro posterior.</p>
    <p>3. Creación de novos artigos na normativa, o 96.3 de edificabilidade e o 154.5.d) de espazo libre privado. </p>
    <p>II.3. En relación coa documentación, no punto 8 da memoria –normas urbanísticas– recóllense os novos artigos complementarios da normativa do PXOM, e na nova documentación gráfica identifícase o ámbito de actuación da modificación puntual e o perímetro das parcelas afectadas 22 e 23, coas súas inscricións.</p>
    <p>II.4. A proposta da modificación xustifica o seu interese xeral na mellora substancial da ordenación urbanística e da redacción de novos puntos da normativa urbanística.</p>
    <p>II.5. A nova proposta aprobada provisionalmente afecta unicamente a parcela 23 e mantén a altura máxima permitida, así como a actual aliñación do PXOM na estrada autonómica OU-623. A reordenación de volumes proposta reduce nun tramo o fondo edificable de 16 m a 14 m e traslada o resto da edificabilidade ao fondo das plantas baixas como prolongación de baixos comerciais.</p>
    <p>II.6. Na memoria corrixida xúntase unha ficha comparativa en que se xustifica que non se producen variacións da edificabilidade máxima nin nas superficies das vías nin das zonas verdes, mantendo as actuais 4 plantas (B+3+BC), polo que non se produce incremento na intensidade de uso.</p>
    <p>II.7. O 19.3.2016 entrou en vigor a Lei 2/2016, do 10 de febreiro, do solo de Galicia, que establece no punto 2 da disposición transitoria segunda que os plans en tramitación que nesa data xa tivesen aprobación inicial poderán continuar a súa tramitación segundo o teor da LOUG, aínda que as súas determinacións deberán adaptarse plenamente á Lei 2/2016. Dado que a aprobación provisional da modificación puntual é posterior á entrada en vigor da citada lei, a modificación puntual debe adaptar as determinacións da memoria á Lei 2/2016.</p>
    <p>A competencia para resolver sobre a aprobación definitiva do planeamento xeral e as súas modificacións corresponde á conselleira de Medio Ambiente e Ordenación do Territorio, de conformidade co disposto nos artigos 61 e 83.5 da Lei 2/2016, do 10 de febreiro, do solo de Galicia; e nos artigos 1 e 4 do Decreto 167/2015, do 13 de novembro, polo que se establece a estrutura orgánica da Consellería de Medio Ambiente e Ordenación do Territorio, en relación co Decreto 177/2016, do 15 de decembro, polo que se fixa a estrutura orgánica da vicepresidencia e das consellerías da Xunta de Galicia.</p>
    <p>III. Resolución.</p>
    <p>Visto o que antecede, e ao abeiro do disposto nos artigos 83 e 60.16 da LSG,</p>
    <h2>RESOLVO:</h2>
    <p>1. Outorgar a aprobación definitiva á modificación puntual nº 14-01 do Plan xeral de ordenación municipal (PXOM) do Barco de Valdeorras, coa condición de que se actualicen as referencias da memoria á lexislación urbanística vixente.</p>
    <p>2. Ao abeiro do establecido no artigo 88 da Lei 2/2016, do 10 de febreiro, do solo de Galicia, e o artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o concello deberá publicar no Boletín Oficial da provincia a normativa e ordenanzas da modificación puntual do Plan xeral de ordenación municipal aprobado definitivamente, unha vez inscrita no Rexistro de Planeamento Urbanístico.</p>
    <p>4. Notifíquese esta orde ao Concello e publíquese no <em>Diario Oficial de Galicia</em>, de conformidade co disposto no artigo 199.2 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro.</p>
    <p>5. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 11 de abril de 2018</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

