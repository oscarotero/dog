---
date: '2001-01-18'
id: '1456'
page: 733
number: 13
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 8 de xaneiro de 2001 pola que se convocan bolsas para a coordinación e
  organización de fondos documentais de arquivos e interese galego.
range: Orde
url: 'https://www.xunta.gal/dog/Publicados/2001/20010118/Anuncio1456_gl.html'
---
<p>A orde da Consellería de Economía e Facenda do 11 de febreiro de 1998 (DOG nº 34, do 19 de febreiro), modificada pola Orde do 27 de novembro de 2000, regula a tramitación anticipada de expedientes de gastos.</p>
<p>A aplicación desta orde supón un paso moi importante na axilización do proceso de execución orzamentaria, coas conseguintes vantaxes para os administrados e sen menoscabo da soberanía do Parlamento, xa que non se poderán conceder efectivamente as subvencións ata a aprobación do crédito que vai ampara-lo gasto.</p>
<p>O Decreto 307/1989, polo que se regula o sistema de arquivos e o patrimonio documental de Galicia, atribúelle á Consellería de Cultura, Comunicación Social e Turismo a competencia de velar pola conservación, organización e difusión do patrimonio documental de Galicia, así como a responsabilidade de fomenta-la adecuada formación do persoal técnico de arquivos.</p>
<p>Coñecendo, por outra banda, as necesidades de organización e descrición de fondos documentais de moitos arquivos galegos pola importancia que teñen para garanti-los dereitos e as obrigas dos cidadáns e as actividades da propia Administración, esta consellería convoca bolsas de formación e colaboración co fin de proceder á organización deses fondos documentais. Estas bolsas precisan de coordinación técnica para controla-lo traballo desenvolvido polos bolseiros e resolve-las dúbidas que xurdan no quefacer diario. Para realizar estes traballos precísanse persoas con experiencia neste tipo de tarefas de organización e descrición de fondos documentais de arquivos, polo que se estipula como requisito indispensable ter desfrutado con anterioridade de 2 ou máis bolsas completas das convocadas pola Dirección Xeral de Patrimonio Cultural para a organización e descrición de arquivos de interese galego. Por todo isto,</p>
<p>DISPOÑO:</p>
<p>Artigo 1º</p>
<p>1. Convócanse 3 bolsas para a coordinación e organización de fondos documentais de arquivos de interese galego, con cargo á aplicación orzamentaria 10.03.352B.480.0, dos orzamentos xerais da Comunidade Autónoma galega para 2001. O importe total das axudas en ningún caso excederá a cantidade de 3.648.000 ptas.</p>
<p>2. Os bolseiros realizarán o seu traballo nos centros arquivísticos de Galicia onde sexan destinados e nos arquivos que vaian coordinar.</p>
<p>3. Os traballos terán unha duración de 8 meses, a partir da data de incorporación que estableza a Dirección Xeral de Patrimonio Cultural da Consellería de Cultura, Comunicación Social e Turismo.</p>
<p>4. Os bolseiros seleccionados quedarán obrigados a:</p>
<p>-Dispoñibilidade horaria: o horario será o establecido polos servicios técnicos da Dirección Xeral de Patrimonio Cultural de acordo coas necesidades do seu traballo. En todo caso, o horario non excederá das 30 horas semanais.</p>
<p>-Segui-las indicacións técnicas da Dirección Xeral de Patrimonio Cultural.</p>
<p>-Dispoñibilidade para desprazarse polos arquivos da provincia para os que sexan nomeados coordinadores.</p>
<p>-Entregarlles ós servicios técnicos da Dirección Xeral de Patrimonio Cultural da Consellería de Cultura, Comunicación Social e Turismo, mensualmente, informe do traballo realizado e ó finaliza-la bolsa a memoria explicativa resultado do seu traballo.</p>
<p>Artigo 2º</p>
<p>1. Requisitos dos solicitantes:</p>
<p>-Ser licenciados universitarios con formación académica en historia, con coñecementos de arquivística e experiencia de traballo en arquivos.</p>
<p>-Ter desfrutado con anterioridade de 2 ou máis bolsas completas das convocadas pola Dirección Xeral de Patrimonio Cultural para a organización e descrición de arquivos de interese galego.</p>
<p>2. Presentación das solicitudes:</p>
<p>As solicitudes presentaranse conforme o modelo oficial, que figura como anexo I desta orde, no rexistro xeral da Consellería de Cultura, Comunicación Social e Turismo ou nas súas delegacións provinciais. O prazo de presentación será de 20 días hábiles, contados a partir do día seguinte ó da publicación desta orde no Diario Oficial de Galicia.</p>
<p>Sen prexuízo do establecido no parágrafo anterior, as solicitudes poderán, así mesmo, presentarse de calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999.</p>
<p>3. Documentación que hai que presentar:</p>
<p>Os solicitantes deberán xunta-la seguinte documentación:</p>
<p>-Anexo I debidamente cuberto e fotocopia dos méritos alegados. Só se contabilizarán aqueles méritos dos que se achegue proba documental.</p>
<p>-Fotocopia do DNI.</p>
<p>-Declaración responsable de non ter emprego remunerado nin desfrutar doutra bolsa ou axuda, calquera que fose esta, situacións que producen incompatibilidade co desfrute da bolsa que nesta orde se convoca.</p>
<p>-Fotocopia compulsada do expediente académico.</p>
<p>4. Unha vez outorgadas as bolsas, a Dirección Xeral de Patrimonio Cultural poderalles solicitar ós seleccionados a presentación do orixinal ou fotocopia compulsada dos méritos alegados, que deberán ser presentados nun prazo non superior a tres días, contados a partir do momento do seu requirimento público.</p>
<p>5. En caso de renunciar á bolsa, os interesados deberán comunicarllo por escrito á Dirección Xeral de Patrimonio Cultural, no prazo de tres días despois da notificación de concesión da bolsa nos taboleiros de anuncios da Consellería de Cultura, Comunicación Social e Turismo e nas súas delegacións provinciais. De non presentarse a renuncia no prazo estipulado quedará sen efecto o seu nomeamento e será motivo de exclusión na seguinte convocatoria.</p>
<p>A renuncia durante o desfrute da bolsa inhabilitará o seu adxudicatario para os efectos de presentación na seguinte convocatoria.</p>
<p>6. Serán causas de exclusión a demostración de falsidade documental, a non correspondencia cos orixinais ou incorrección na documentación presentada.</p>
<p>Artigo 3º</p>
<p>As bolsas serán adxudicadas para a coordinación e organización dos arquivos de Galicia que se relacionan no anexo II.</p>
<p>Artigo 4º</p>
<p>O importe de cada bolsa non excederá da cantidade dun millón duascentas dezaseis mil pesetas (1.216.000 ptas.)</p>
<p>Artigo 5º</p>
<p>1. Os correspondentes servicios técnicos da Dirección Xeral de Patrimonio Cultural da Consellería de Cultura, Comunicación Social e Turismo poderanlles reclamar, se fose necesario, ós solicitantes que emenden os defectos administrativos apreciados na documentación esixida, de acordo co artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, outorgándose un prazo de 10 días hábiles desde a notificación de requirimento.</p>
<p>2. A avaliación dos méritos alegados, que lle corresponde á Dirección Xeral de Patrimonio Cultural da Consellería de Cultura, Comunicación Social e Turismo, farase segundo o seguinte baremo:</p>
<p>a) Licenciatura nunha universidade da Comunidade Autónoma de Galicia: 1 punto.</p>
<p>b) Experiencia de traballo:</p>
<p>-Traballo remunerado en organización e descrición de arquivos públicos municipais ou na elaboración do censo-guía. Por cada mes traballado: 0,75 puntos ata un máximo de 9 puntos.</p>
<p>-Traballo remunerado en organización e descrición noutro tipo de arquivos públicos. Por cada mes traballado: 0,50 puntos ata un máximo de 6 puntos.</p>
<p>-Traballo remunerado en organización e descrición de arquivos privados. Por cada mes traballado: 0,25 puntos ata un máximo de 3 puntos.</p>
<p>-Traballo non remunerado en organización e descrición de arquivos públicos ou privados con dirección técnica certificada. Por cada mes traballado: 0,10 puntos ata un máximo de 1,20 puntos.</p>
<p>c) Especialización:</p>
<p>-Especialidade universitaria en arquivística: 2 puntos.</p>
<p>-Máster en arquivística: 2 puntos.</p>
<p>-Certificado de escola-obradoiro en arquivística: 2 puntos.</p>
<p>d) Cursos de arquivística, diplomática, paleografía e historia das institucións:</p>
<p>-Con acreditación expresa de 100 horas ou máis de duración: 0,70 puntos ata un máximo de 2,40 puntos.</p>
<p>-Con acreditación expresa de 60 horas ou máis de duración: 0,50 puntos ata un máximo de 2 puntos.</p>
<p>-Con acreditación expresa de 40 horas ou máis de duración: 0,30 puntos, ata un máximo de 1,5 puntos.</p>
<p>-Con acreditación expresa entre 25 e 40 horas de duración: 0,20 puntos ata un máximo de 1 punto.</p>
<p>-Con duración entre 10 e 25 horas: 0,10 puntos ata un máximo de 0,80 puntos.</p>
<p>e) Congresos, xornadas e seminarios:</p>
<p>-Asistencia a congresos, xornadas ou seminarios de arquivística, diplomática, paleografía ou historia das institucións: 0,10 puntos ata un máximo de 1 punto.</p>
<p>-Presentación de comunicacións en congresos, xornadas ou seminarios sobre arquivística, diplomática, paleografía ou historia das institucións: 0,50 puntos ata un máximo de 2 puntos.</p>
<p>-Presentación de relatorios en congresos, xornadas ou seminarios sobre arquivística, diplomática, paleografía ou historia das institucións: 1 punto ata un máximo de 3 puntos.</p>
<p>f) Publicacións relacionadas coa arquivística, paleografía, diplomática e historia das institucións, impresas antes do remate do prazo de presentación de solicitudes:</p>
<p>-Por cada libro: 1 punto ata un máximo de 3 puntos.</p>
<p>-Por cada artigo en revista especializada: 0,25 puntos ata un máximo de 2 puntos.</p>
<p>-Pola publicación efectiva de inventarios ou catálogos: 0,25 puntos ata un máximo de 2 puntos.</p>
<p>Ós cursos e congresos non específicos que se acrediten deberá xuntárselle-los seus correspondentes programas.</p>
<p>O mesmo mérito só se valorará unha única vez: como comunicación, publicación ou asistencia a congresos.</p>
<p>g) Cursos de galego:</p>
<p>-Iniciación: 0,50 puntos.</p>
<p>-Iniciación e/ou perfeccionamento: 1 punto.</p>
<p>h) Cursos de informática:</p>
<p>-Informática en xeral: 0,10 puntos por curso ata un máximo de 1 punto.</p>
<p>-Informática aplicada ós arquivos: 0,25 puntos por curso ata un máximo de 1,50 puntos.</p>
<p>3. As listas provisionais de bolseiros faranse públicas nos taboleiros de anuncios da Consellería de Cultura, Comunicación Social e Turismo e nos das súas delegacións provinciais. O prazo de exposición das listas será de 10 días naturais contados a partir do día seguinte ó da súa publicación, e durante os cales se poderán face-las alegacións pertinentes.</p>
<p>4. Serán convocadas a unha entrevista aquelas persoas que obtivesen, como mínimo, a puntuación establecida polos servicios técnicos da Dirección Xeral de Patrimonio Cultural. A dita entrevista será de contido técnico e terá carácter selectivo, valorándose especialmente a dispoñibilidade e facilidade para desprazarse ós centros. Terá unha puntuación máxima de 4 puntos.</p>
<p>5. A resolución da convocatoria correspóndelle ó conselleiro de Cultura, Comunicación Social e Turismo por proposta do director xeral de Patrimonio Cultural. O acordo farase público, para efectos de notificación ós interesados nos taboleiros de anuncios da Consellería de Cultura, Comunicación Social e Turismo e nos das súas delegacións provinciais, nun prazo que non excederá de tres meses tralo remate do prazo de presentación de solicitudes.</p>
<p>Calquera notificación ou requirimento ós interesados farase a través do taboleiro de anuncios da Consellería de Cultura, Comunicación Social e Turismo e nos das súas delegacións provinciais, dando así cumprimento ó disposto no artigo 59.5º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999.</p>
<p>6. No suposto de que non recaese resolución expresa dentro do prazo máximo previsto, o sentido do silencio será negativo.</p>
<p>7. A resolución de adxudicación pon fin á vía administrativa, de acordo co artigo 109 da Lei 30/1992, do 26 de novembro, modificada pola Lei 4/1999, e contra ela cabe interpoñer recurso potestativo de reposición no prazo dun mes contado a partir da data da súa notificación ós interesados, ou recurso contencioso-administrativo perante o Tribunal Superior de Xustiza de Galicia no prazo de dous meses contados, así mesmo, desde a data de notificación.</p>
<p>8. Unha vez rematado o período de desfrute da bolsa, as persoas non seleccionadas poderán soli</p>
<p>cita-la devolución da documentación achegada. Transcorrido o prazo dun ano, procederase á eliminación da documentación non recollida.</p>
<p>Artigo 6º</p>
<p>O pagamento da bolsa axustarase á normativa orzamentaria de aplicación.</p>
<p>Ós adxudicatarios poderáselles requiri-la documentación necesaria para proceder ó pagamento da dita bolsa.</p>
<p>Artigo 7º</p>
<p>1. No caso de que os beneficiarios das bolsas incumprisen algunha das condicións ou obrigas estipuladas nesta orde, a Consellería de Cultura, Comunicación Social e Turismo instruirá expediente sancionador conforme o previsto na Lei 30/1992, do 26 de novembro, de réxime xurídico das administracións públicas e do procedemento administrativo común, e poderá mesmo anula-los beneficios concedidos e solicita-la devolución das cantidades percibidas, se as houbese, nos prazos que establece o Regulamento xeral de recadación.</p>
<p>2. A Dirección Xeral de Patrimonio Cultural da Consellería de Cultura, Comunicación Social e Turismo expedirá, por petición dos interesados, ó remata-los traballos, logo do informe favorable dos servicios técnicos e da entrega dos informes correspondentes, certificación acreditativa da prestación de servicios.</p>
<p>3. As bolsas non implican relación funcionarial nin laboral coa Consellería de Cultura, Comunicación Social e Turismo, nin compromiso que se estenda máis alá do seu ámbito de duración.</p>
<p>4. Os traballos resultantes serán propiedade da Consellería de Cultura, Comunicación Social e Turismo. A súa utilización deberá contar coa autorización expresa e previa da dita consellería e do centro onde se realizaron os traballos.</p>
<p>Artigo 8º</p>
<p>A Consellería de Cultura, Comunicación Social e Turismo poderá facer pública unha nova convocatoria en iguais ou diferentes termos, no caso de que as adxudicacións acordadas non cubrisen a totalidade do crédito asignado.</p>
<p>Disposicións derradeiras</p>
<p>Primeira.-Autorízase o director xeral de Patrimonio Cultural para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor ó día seguinte ó da súa publicación no Diario Oficial de Galicia.</p>
<p>Santiago de Compostela, 8 de xaneiro de 2001.</p>
<p>Jesús Pérez Varela</p>
<p>Conselleiro de Cultura, Comunicación</p>
<p>Social e Turismo</p>

