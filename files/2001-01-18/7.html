---
date: '2001-01-18'
id: 146E
page: 752
number: 13
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 12 de xaneiro de 2001 pola que se convocan unhas Xornadas sobre
  o xenoma humano e o Dereito.
range: Resolución
url: 'https://www.xunta.gal/dog/Publicados/2001/20010118/Anuncio146E_gl.html'
---
<p>Dentro do Plan de actividades da Escola Galega de Administración Pública para o 2001 e de acordo coas funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse unhas Xornadas sobre o xenoma humano e o Dereito, convocatoria que se desenvolverá conforme as seguintes bases:</p>
<p>1. Obxectivos.</p>
<p>Non deixa de ser un símbolo, e un símbolo de esperanza, que os recentemente transcorridos século e milenio -os máis fecundos na historia da humanidade- se despediran co levantamento do mapa do xenoma humano moito antes do que se previra. A identificación</p>
<p>dos cen mil xenes que nos conforman é un paso adiante xigantesco en beneficio do home, avance non exento de riscos, coma todos. A cartografía xenética permite agora a análise e o coñecemento individualizado de todos e cada un deses compoñentes minúsculos que levan dentro as nosas cualidades e disposicións, as nosas carencias e defectos, a nosa saúde e a nosa enfermidade, o noso tempo dispoñible -o reloxo da vida- e a vida mesma. O alento profético deste coñecemento científico vai facer posible que o home viva máis e mellor, loitar contra a enfermidade antes e despois de nacer mediante a enxeñería xenética e a farmacoloxía, para previr e para curar. Non debe ocultarse que o mercado de traballo ou o mundo do seguro, as nocións de culpa ou de pena, a autonomía da vontade ou o libre albedrío teñen que verse a unha nova luz e ofrecen riscos de limitacións para o individuo. O dereito á intimidade, tan golpeado e agredido, cambia de perspectiva desde o momento en que cun simple anaco de </p>
<p>uña, de pelo ou de pel pode saberse todo ou case todo de calquera de nós, dereito que merece ser protexido non só fronte ó exterior, ós demais, senón fronte a un mesmo. O home ten dereito a non saber, como recoñece o proxecto de directiva da Unión Europea ó respecto. Agora ben, o único que nos está prohibido é o medo, mal conselleiro, porque a xenética nos permite coñecer mellor o home. A nosa actitude ten que consistir en manexar este instrumento con prudencia e regulalo para que produza tódolos seus beneficiosos efectos sen sombra de perigo. Mellora-lo coñecemento dos asistentes (funcionarios, persoal especializado e público en xeral) sobre as liñas esenciais do anteriormente exposto, constitúe o obxectivo fundamental destas xornadas.</p>
<p>2. Contido.</p>
<p>Trataranse estes temas:</p>
<p>-A xenética na súa dimensión científica. Estado da cuestión.</p>
<p>-O xenoma humano desde unha perspectiva xurídica.</p>
<p>-A dimensión ética da investigación xenética.</p>
<p>-O novo Prometeo: a lei e a xurisprudencia na era da enxeñería xenética.</p>
<p>-A identificación mediante o ADN no proceso penal.</p>
<p>-O Convenio de dereitos humanos e biomedicina do Consello de Europa.</p>
<p>-O home microscópico (a nova humanidade ante o dereito). Estatuto ético e xurídico do embrión preimplantado.</p>
<p>-A clonación na súa dimensión xurídica. Clonación non reproductiva: utilización de embrións para a obtención de tecidos para transplantes.</p>
<p>-Entre o mito e a ciencia. A xenética e os dereitos humanos.</p>
<p>3. Destinatarios.</p>
<p>Persoal ó servicio da Xunta de Galicia e da Administración local galega e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: as xornadas convocadas desenvolveranse no salón de actos da EGAP (polígono das Fontiñas, rúa de Madrid, 2-4, Santiago de Compostela) os días 7 e 8 de febreiro de 2001.</p>
<p>5. Inscrición.</p>
<p>-Prazo: remata o luns, día 5 de febreiro de 2001.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, rúa de Madrid, 2-4, 15707, Santiago de Compostela, segundo o mode</p>
<p>lo que figura como anexo a esta convocatoria, e presentaranse no rexistro xeral da EGAP ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 30.</p>
<p>-Número de prazas: limitado á capacidade do local.</p>
<p>-Inscricións fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando por teléfono, o día 6 de febreiro, das 10 ás 14.45 horas, ós seguintes números: 981 54 62 39/44 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas, se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aquelas persoas inscritas que concorresen asiduamente a elas, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>8. Retransmisión pola Internet.</p>
<p>As persoas interesadas en segui-lo desenvolvemento destas xornadas pola Internet, poden facelo a través do seguinte enderezo: www.egap.xunta.es.</p>
<p>Santiago de Compostela, 12 de xaneiro de 2001.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>

