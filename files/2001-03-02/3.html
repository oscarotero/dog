---
date: '2001-03-02'
id: 38DE
page: 2
number: 44
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 13 de febreiro de 2001 pola que se convocan bolsas e axudas para a
  asistencia a congresos, simposios, seminarios ou cursos de verán, destinadas a
  estudiantes universitarios de segundo e terceiro ciclo ou recentemente
  titulados, tanto licenciados como diplomados universitarios, nalgunha das
  universidades do Sistema Universitario de Galicia.
range: Orde
url: 'https://www.xunta.gal/dog/Publicados/2001/20010302/Anuncio38DE_gl.html'
---
<p>O Estatuto de autonomía de Galicia, no seu artigo 31, establece como competencia plena da Comunidade Autónoma de Galicia a regulación e administración do ensino en toda a súa extensión, niveis e graos, modalidades e especialidades, no ámbito das súas competencias.</p>
<p>O Real decreto 1754/1987, do 18 de decembro (BOE do 19 de xaneiro de 1988, DOG do 17 de febreiro de 1988) transferiulle á Comunidade Autónoma competencias en materia de universidades. Estas competencias foron asumidas pola Comunidade Autónoma e asignadas á Consellería de Educación e Ordenación Universitaria no Decreto 62/1988, do 17 de marzo (DOG do 8 de abril).</p>
<p>A Lei 11/1989, do 20 de xullo (DOG do 16 de agosto), de ordenación do sistema universitario de Galicia, determina a constitución do Sistema Universitario de Galicia con tres universidades: a Universidade da Coruña, a Universidade de Santiago de Compostela e a Universidade de Vigo.</p>
<p>A Consellería de Educación e Ordenación Universitaria pretende continuar con esta orde a política de bolsas e axudas para a asistencia a congresos,</p>
<p>simposios, seminarios ou cursos de verán destinadas a estudiantes universitarios de segundo e terceiro ciclo ou recentemente titulados, tanto licenciados como diplomados universitarios, nalgunha das tres universidades do Sistema Universitario de Galicia.</p>
<p>Polo que antecede, esta consellería</p>
<p>DISPÓN:</p>
<p>Artigo 1º.-Obxecto.</p>
<p>Esta convocatoria ten por obxecto facilitarlles ós estudiantes universitarios de segundo e terceiro ciclo ou recentemente titulados, tanto licenciados como diplomados universitarios, nalgunha das universidades do Sistema Universitario de Galicia, a asistencia a congresos, simposios, seminarios ou cursos de verán organizados por universidades públicas e privadas ou outras institucións de recoñecido prestixio académico, e nos que se traten aspectos relacionados coas materias obxecto de estudio na súa titulación.</p>
<p>Artigo 2º.-Orzamento.</p>
<p>Para a concesión das axudas convocadas nesta orde destinarase a cantidade total de 7.000.000 de pesetas, para a que existe crédito adecuado e suficiente na aplicación orzamentaria 07.05.322C.480.2 dos orzamentos xerais da Comunidade Autónoma de Galicia para o ano 2001. A Consellería de Educación e Ordenación Universitaria poderá amplia-lo prazo ou facer pública unha nova convocatoria no suposto de que as adxudicacións acordadas non cubrisen a totalidade do crédito orzamentario.</p>
<p>Artigo 3º.-Beneficiarios.</p>
<p>Poderán optar a estas bolsas e axudas os estudiantes universitarios de segundo e terceiro ciclo ou recentemente titulados no curso académico 1999-2000, tanto licenciados como diplomados universitarios, nalgunha das tres universidades do Sistema Universitario de Galicia.</p>
<p>O importe de cada bolsa será como máximo de 500.000 pesetas brutas segundo as circunstancias e o lugar no que se vaia realiza-la actividade, concedéndose, como máximo, dúas bolsas por solicitante.</p>
<p>Quedan excluídos aqueles solicitantes que anteriormente recibisen outras axudas para o mesmo concepto por parte da Xunta de Galicia. Se fose concedida por outro organismo, a contía global da axuda recibida non poderá supera-lo importe máximo de 500.000 pesetas brutas.</p>
<p>Esta bolsa é incompatible coa realización dun traballo remunerado de tipo estable.</p>
<p>Artigo 4º.-Período.</p>
<p>As actividades ás que se fai referencia nesta convocatoria serán realizadas durante o curso académico 2000-2001.</p>
<p>Artigo 5º.-Solicitudes.</p>
<p>1. As solicitudes, segundo o modelo que se publica como anexo a esta orde, presentaranse no rexistro xeral da Consellería de Educación e Ordenación Universitaria ou ben en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, para a presentación de instancias. Se no uso deste dereito a</p>
<p>solicitude é remitida por correo, presentarase en sobre aberto, para que sexa datada e selada polo funcionario de correos antes de que proceda á súa certificación.</p>
<p>2. As solicitudes deberán ir xunto coa seguinte documentación:</p>
<p>-Copia do DNI/NIF do solicitante.</p>
<p>-Certificación académica completa ou copia compulsada.</p>
<p>-Programa das actividades do congreso, simposio, seminario ou curso de verán, especificando lugar e datas de realización.</p>
<p>-Comunicacións que, de se-lo caso, presente o solicitante ó congreso, simposio, seminario ou curso de verán.</p>
<p>-Declaración xurada do solicitante na que conste a vinculación existente entre as materias obxecto de estudio na súa titulación e as actividades ás que quere asistir.</p>
<p>-Orzamento dos gastos que puidese ocasiona-la asistencia do interesado ó congreso, simposio, seminario ou curso de verán.</p>
<p>-Declaración xurada das axudas solicitadas ou concedidas por parte doutros organismos públicos ou privados.</p>
<p>-Documento facilitado pola entidade bancaria na que conste o código da conta do cliente, comprensivo dos códigos que identifican o banco, a oficina, o díxito de control e o número de conta.</p>
<p>3. O prazo de presentación de solicitudes permanecerá aberto desde o día seguinte ó da publicación desta convocatoria no DOG ata o 30 de abril de 2001.</p>
<p>Artigo 6º.-Comisión de avaliación.</p>
<p>A selección dos bolseiros será realizada por unha comisión de avaliación integrada por:</p>
<p>-Presidente:</p>
<p>O director xeral de Universidades ou, por delegación, o subdirector xeral de Universidades.</p>
<p>-Vocais:</p>
<p>Pola Universidade de Santiago de Compostela, o vicerrector de Estudiantes.</p>
<p>Pola Universidade da Coruña, o vicerrector de Estudiantes.</p>
<p>Pola Universidade de Vigo, o vicerrector de Docencia e Alumnado.</p>
<p>Un representante do Servicio de Coordinación do Sistema Universitario de Galicia.</p>
<p>-Secretario:</p>
<p>Un representante da Dirección Xeral de Universidades, que actuará con voz e voto.</p>
<p>En caso de empate, decidirá o voto de calidade do presidente.</p>
<p>Artigo 7º.-Tramitación e resolución.</p>
<p>1. Os servicios da Dirección Xeral de Universidades comprobarán que tódalas solicitudes reúnen os requisitos establecidos nesta orde e exporase a lista de solicitudes admitidas e excluídas, sinalando, se é caso, as causas de exclusión, nos taboleiros da Consellería de Educación e Ordenación Universitaria e nos das súas delegacións provinciais, no centro de información</p>
<p>administrativa da Consellería da Presidencia e Administración Pública e nos das súas delegacións provinciais, nos dos vicerrectorados de Estudiantes das universidades de Galicia, nos dos vicerrectorados dos campus de Ferrol, Ourense, Lugo e Pontevedra e na Internet no enderezo <a href="http://www.xunta.es/conselle/ceoug/dxu/pub/bol.htm.">http://www.xunta.es/conselle/ceoug/dxu/pub/bol.htm.</a></p>
<p>Esta lista estará exposta do 20 ó 30 de maio do 2001, podendo os interesados, durante ese mesmo prazo, formular reclamación para emendar erros e falta de documentos, ante a Dirección Xeral de Universidades, achegándose, se é o caso, a documentación necesaria. Transcorrido este prazo sen que se emenden as causas de exclusión, considerarase que o interesado desiste da súa petición logo de resolución, nos termos establecidos no artigo 71 da Lei 30/1992.</p>
<p>2. Posteriormente, a comisión avaliadora elaborará unha relación de bolseiros beneficiarios, segundo os criterios de valoración que se detallan a seguir:</p>
<p>a) Importancia e vinculación das actividades ás que se pretende asistir, coas materias oficiais obxecto de estudio polo interesado.</p>
<p>b) Lugar de realización e duración do congreso, simposio, seminario ou curso de verán.</p>
<p>c) Comunicacións que, de se-lo caso, presente o solicitante ó congreso, simposio, seminario ou curso de verán.</p>
<p>3. Efectuada a selección pola comisión, esta elevará, a través da Dirección Xeral de Universidades, un informe-proposta ó conselleiro de Educación e Ordenación Universitaria, quen emitirá resolución na que constará unha lista de reserva e das solicitudes denegadas coas causas de exclusión.</p>
<p>4. Contra esta resolución, que esgota a vía administrativa, os interesados poderán interpoñer recurso potestativo de reposición perante o conselleiro de Educación e Ordenación Universitaria no prazo dun mes, a partir do día seguinte ó da publicación da resolución no DOG, segundo o disposto nos artigos 116 e 117 da Lei 4/1999 (BOE nº 12, do 14 de xaneiro), de modificación da Lei 30/1992, de réxime xurídico das administracións públicas e do procedemento administrativo común, ou ben directamente recurso contencioso-administrativo, no prazo de dous meses, perante o Tribunal Superior de Xustiza de Galicia.</p>
<p>Artigo 8º.-Xustificación.</p>
<p>Os beneficiarios, no prazo de 20 días posteriores á finalización da actividade, deberán presenta-la seguinte documentación:</p>
<p>1. Unha declaración complementaria do conxunto das axudas solicitadas, tanto as aprobadas ou concedidas como as pendentes de resolución.</p>
<p>2. Certificado ou acreditación de asistencia.</p>
<p>3. Xustificantes dos gastos ocasionados (matrícula, desprazamentos, aloxamento, manutención, etc.), segundo se especifica no artigo 15 do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>Artigo 9º.-Pagamento.</p>
<p>As axudas concedidas faranse efectivas mediante libramento único e directo ós beneficiarios, trala xustificación da asistencia ó congreso, simposio, seminario ou curso de verán solicitado.</p>
<p>Disposicións adicionais</p>
<p>Primeira.-A concesión de axudas reguladas nesta orde terá como límite global o crédito asinado nos orzamentos para este fin.</p>
<p>Segunda.-O incumprimento total ou parcial de calquera das condicións establecidas nesta orde constituirá causa determinante de revogación da axuda e do seu reintegro polo beneficiario ou solicitante, segundo o disposto na Lei 5/2000, do 28 de decembro, de medidas fiscais e orzamentarias e de función pública e actuación administrativa, que modifica o artigo 78 do texto refundido da Lei de réxime financeiro e orzamentario, aprobado polo Decreto lexislativo 1/1999, do 7 de outubro.</p>
<p>Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Terceira.-As renuncias que se produzan poderán ser substituídas pola Dirección Xeral de Universidades de acordo coa lista de reserva que se estableza na resolución.</p>
<p>Cuarta.-Se por calquera causa, no momento en que a comisión avaliadora teña que examina-las solicitudes, algún dos compoñentes non puidese asistir, será substituído pola persoa que para o efecto se nomee. O dito nomeamento deberá recaer noutra persoa da dirección xeral ou da universidade correspondente en virtude da súa representación.</p>
<p>Quinta.-Para os efectos establecidos no artigo 44.1º da Lei 30/1992, do 26 de novembro, modificada pola Lei 4/1999 (BOE nº 12, do 14 de xaneiro), de réxime xurídico das administracións públicas e do procedemento administrativo común, e do Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, o prazo máximo para resolve-las solicitudes correspondentes ás accións especificadas nesta orde será de seis meses, contados a partir do día seguinte ó da publicación da convocatoria no Diario Oficial de Galicia, producindo efectos desestimatorios a falta de resolución.</p>
<p>Disposicións derradeiras</p>
<p>Primeira.-Facúltase o director xeral de Universidades para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela,13 de febreiro de 2001.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

