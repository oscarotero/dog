---
date: '1996-08-02'
id: 8C6E
page: 7
number: 151
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 7 de xuño de 1996, da Delegación Provincial de Pontevedra, pola
  que se dispón o rexistro, depósito e publicación no Diario Oficial de Galicia
  do convenio colectivo da empresa Gefco España, S.A.
range: Resolución
url: 'https://www.xunta.gal/dog/Publicados/1996/19960802/Anuncio8C6E_gl.html'
---
<p>O expediente do convenio colectivo para a empresa Gefco España, S.A., que tivo entrada nesta delegación provincial o día 5-6-1996, subscrito en representación da parte económica por unha representación da empresa, e da parte social, polo comité de empresa, en data do 29-5-1996, de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo, e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo desta delegación provincial e a súa notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 7 de xuño de 1996.</p>
<p>Antonio Coello Bufill</p>
<p>Delegado provincial de Pontevedra</p>
<p>X Convenio colectivo para a provincia de Pontevedra</p>
<p>Gefco España, S.A.</p>
<p>TÍTULO I</p>
<p>Disposicións xerais</p>
<p>Artigo 1º.-Partes contratantes.</p>
<p>O presente convenio colectivo foi negociado e subscrito pola empresa Gefco España, S.A. e o comité de empresa dos centros de traballo da provincia de Pontevedra, co ámbito territorial e personal que se indica a continuación.</p>
<p>Artigo 2º.-Ámbito territorial.</p>
<p>De acordo co establecido no artigo 83.1º do R.D. lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, o ámbito territorial do convenio é o dos centros de traballo da empresa Gefco España, S.A. existentes na provincia de Pontevedra.</p>
<p>Artigo 3º.-Ámbito persoal.</p>
<p>O convenio afecta á totalidade do persoal pertencente ó cadro de persoal dos centros actualmente existentes na provincia de Pontevedra, coas excepcións que a normativa vixente prevé.</p>
<p>Con respecto ó persoal con contrato de duración determinada, seralle de aplicación o presente convenio colectivo, excepto naqueles aspectos del que colisionen coa temporalidade dos ditos contratos.</p>
<p>Artigo 4º.-Vixencia.</p>
<p>O convenio entrará en vigor para tódolos efectos o día 1 de xaneiro de 1996. Terá vixencia dun ano, expirando o 31 de decembro de 1996.</p>
<p>Artigo 5º.-Prórroga e denuncia.</p>
<p>Este convenio prorrogarase pola tácita de ano en ano, de non mediar denuncia expresa por escrito dunha parte ante a outra, con dous meses de antelación ó seu vencemento.</p>
<p>Artigo 6º.-Condicións e compensacións de melloras.</p>
<p>As condicións contidas neste convenio establécense co carácter de mínimas.</p>
<p>Tódalas melloras que se implanten por normas legais ou outras serán compensables e absorbibles ata onde alcancen cos aumentos e melloras existentes ou que poidan establecerse no futuro, sempre que en cómputo anual a suma das condicións do convenio sexan máis beneficiosas.</p>
<p>Artigo 7º.-Comisión paritaria.</p>
<p>En cumprimento do disposto no artigo 85.2º apartado e) do R.D. Lei 1/1995, do 24 de marzo, crearase unha comisión paritaria para interpretación do convido a partir da entrada en vigor deste convenio, integrada por dous representantes da empresa e dous vocais titulares do comité de empresa.</p>
<p>A propia comisión establecerá as normas do seu funcionamento.</p>
<p>TÍTULO II</p>
<p>Persoal</p>
<p>Artigo 8º.-Cadros de persoal.</p>
<p>A empresa dará a coñecer no transcurso do mes de marzo de cada ano un rexistro de persoal ó servicio dela, ordenado polo seu número e facendo consta-los seguintes datos: nome e número do traballador, categoría laboral e a súa antigüidade na empresa.</p>
<p>Unha copia deste rexistro seralle entregada ó comité de empresa. Estes datos referiranse á situación laboral e profesional dos traballadores o 1º de xaneiro de cada ano de publicación do rexistro.</p>
<p>Artigo 9º.-Persoal de novo ingreso.</p>
<p>Ó persoal de novo ingreso faráselle un contrato de traballo por escrito, debendo quedar no seu poder unha copia del.</p>
<p>Os períodos de proba para o persoal de novo ingreso serán os seguintes:</p>
<p>-Titulados: 6 meses.</p>
<p>-Técnicos: 3 meses.</p>
<p>-Administrativos: 1 mes.</p>
<p>-Subalternos: 1 mes.</p>
<p>-Mozos e especialistas: 15 días.</p>
<p>Artigo 10º.-Categorías.</p>
<p>O persoal de Gefco España, S.A. estará encadrado nas categorías profesionais que se determinan a continuación e de acordo coas funcións que desenvolvan:</p>
<p>Grupo 1. Persoal administrativo.</p>
<p>-Xefe de 1ª administrativo.</p>
<p>-Xefe de 2ª administrativo</p>
<p>-Oficial de 1ª administrativo.</p>
<p>-Oficial de 2ª administrativo.</p>
<p>-Auxiliar administrativo.</p>
<p>Grupo 2. Técnicos.</p>
<p>-Xefe 1ª de organización.</p>
<p>-Xefe 2ª de organización.</p>
<p>-Técnico 1ª de organización.</p>
<p>-Técnico 2ª de organización.</p>
<p>-Auxiliar de organización.</p>
<p>Grupo 3. Persoal de movemento.</p>
<p>-Xefe de tráfico de 1ª.</p>
<p>-Encargado xeral.</p>
<p>-Xefe de tráfico de 2ª.</p>
<p>-Encargado de almacén.</p>
<p>-Capataz.</p>
<p>-Conductor.</p>
<p>-Auxiliar de almacén e especialista.</p>
<p>-Mozo.</p>
<p>Grupo 4. Titulados.</p>
<p>-Titulados de grao superior.</p>
<p>-Titulados de grao medio.</p>
<p>Ademais das diferentes categorías anteriormente descritas, a empresa poderá crear outras non incluídas e que supoñan unha adaptación ás súas características.</p>
<p>Artigo 11º.-Traslados.</p>
<p>Observarase a normativa legal vixente, excepto que a empresa non fará uso do dereito de sanciona-las faltas moi graves co traslado forzoso a distinto centro de traballo que supoña cambio de domicilio.</p>
<p>Artigo 12º.-Ascensos.</p>
<p>Observarase o disposto no Estatuto dos traballadores, coas seguintes puntualizacións:</p>
<p>Ascensos automáticos:</p>
<p>-Auxiliar administrativo a oficial de 2ª administrativo, un ano.</p>
<p>-Auxiliar de organización a técnico de 2ª de organización, un ano.</p>
<p>A empresa poderá optar por ascende-los traballadores á categoría superior inmediata, segundo o rendemento obtido na categoría inferior. As categorías que impliquen exercicio de autoridade ou mando e as de especial confianza da empresa serán de libre designación por esta.</p>
<p>Artigo 13º.-Organización do traballo.</p>
<p>A organización do traballo correspóndelle á dirección da empresa, sen prexuízo das competencias que o artigo 64 da Lei do Estatuto dos traballadores lle confire ó comité de empresa.</p>
<p>TÍTULO III</p>
<p>Réxime de traballo</p>
<p>Artigo 14º.-Xornada laboral.</p>
<p>Establécese que a xornada será a mesma en horas efectivas de traballo en cómputo anual para todo o persoal.</p>
<p>O número de horas efectivas de traballo en cómputo anual será de mil setecentas cincuenta e dúas horas.</p>
<p>Artigo 15º.-Horario.</p>
<p>A distribuición diaria das horas de traballo indícase no calendario laboral para centros de traballo da provincia de Pontevedra nos anexos deste convenio.</p>
<p>Artigo 16º.-Vacacións.</p>
<p>O período de vacacións será de trinta días naturais.</p>
<p>Artigo 17º.-Prima de presencia.</p>
<p>Co obxecto de prima-la presencia continuada no traballo, establécese a prima de presencia para tódolos traballadores da empresa, con suxeición ós seguintes criterios:</p>
<p>1. A prima devengarase por meses naturais completos en situación de alta no cadro de persoal.</p>
<p>2. O traballador que non tivese ausencia ó traballo durante o mes percibirá unha prima de 3.419 ptas. por cada unha das doce mensualidades ordinarias e que será aboada na nómina correspondente.</p>
<p>Non terán a consideración de ausencias para os efectos desta prima:</p>
<p>As vacacións oficiais.</p>
<p>Os permisos regulamentarios retribuídos.</p>
<p>Os descansos derivados de recuperación voluntaria.</p>
<p>3. Para os traballadores a tempo parcial, a prima mensual calcúlase rateándoa conforme a xornada de traballo pactada.</p>
<p>Artigo 18º.-Prima de puntualidade e asistencia.</p>
<p>É un complemento destinado a premia-la asiduidade e puntualidade ó traballo de todo o persoal.</p>
<p>Fíxase o seu valor en 12.391 ptas./ano para tódalas categorías.</p>
<p>O persoal a quendas rotativas terá ademais un complemento de 24.400 ptas./ano.</p>
<p>As condicións xerais de aplicación da prima de puntualidade e asistencia son as seguintes:</p>
<p>-Considérase para estes efectos como tempo de traballo o así definido no Estatuto dos traballadores.</p>
<p>-Computarase e devengarase por meses naturais, con exclusión de pagas extras e vacacións.</p>
<p>-Cada falta de puntualidade ou asistencia ó traballo, considerada inxustificada, determinará a perda dun 25% da prima do mes correspondente.</p>
<p>-As ausencias ou faltas de puntualidade por I.T. ou permisos regulamentarios non suporán deducción ningunha.</p>
<p>Artigo 19º.-Licencias.</p>
<p>O traballador, logo de aviso ou xustificación, poderá ausentarse do traballo con dereito á totalidade do salario, mailos complementos que puidesen corresponderlle, nos seguintes casos:</p>
<p>-Matrimonio: 15 días naturais.</p>
<p>-Nacemento de fillo: 4 días laborables, que se poderán desfrutar dentro dos sete días seguintes ó nacemento.</p>
<p>-Falecemento: de pais, fillos e cónxuxe do traballador: 5 días naturais.</p>
<p>-De avós, netos e irmáns do traballador: 3 días naturais.</p>
<p>-De pais, avós, netos e irmáns do cónxuxe: 3 días naturais.</p>
<p>-De xenros, noras e cónxuxe do irmán do traballador: 3 días naturais.</p>
<p>-De tíos, irmáns dos pais do traballador ou do seu cónxuxe: 1 día natural.</p>
<p>Se existe necesidade de desprazamento nestes catro últimos casos, corresponderá un día natural máis.</p>
<p>-Enfermidade grave: de pais, fillos e cónxuxe do traballador: ata 3 días naturais (valorando circunstancias en cada caso).</p>
<p>En caso de necesidade de desprazamento corresponderá un día máis.</p>
<p>-De avós, netos e irmáns do traballador: 2 días naturais.</p>
<p>-De xenros, noras e cónxuxe do irmán do traballador: 2 días naturais.</p>
<p>-De pais, avós, netos e irmáns do cónxuxe: 2 días naturais.</p>
<p>Se existe necesidade de desprazamento nestes catro últimos casos, corresponderán dous días naturais máis.</p>
<p>Matrimonio.</p>
<p>-De pais, fillos, irmáns e netos: 1 día natural.</p>
<p>-Traslado de domicilio habitual: 1 día natural.</p>
<p>Cumprimento dun deber público.</p>
<p>-Polo tempo indispensable para o cumprimento dun deber inescusable de carácter público e persoal, con posterior xustificación.</p>
<p>Artigo 20º.-Excedencias.</p>
<p>As excedencias concederanse de acordo co establecido no Estatuto dos traballadores.</p>
<p>A empresa admitirá ó excedente nun prazo de quince días a partir da data en que expire a súa excedencia, sempre que o solicitase dentro do prazo regulamentario e que se encontre en condicións de aptitude para o seu traballo habitual.</p>
<p>Se un traballador, transcorrido como mínimo o 75 % do tempo de excedencia concedido, solicitase o seu reingreso, admitirase a súa solicitude para a primeira vacante que exista na súa categoría.</p>
<p>O comité de empresa poderá reclamar que se lle dea coñecemento dos rexeitamentos que se producisen na solicitude de reingreso dos excedentes.</p>
<p>Artigo 21º.-Xubilación.</p>
<p>Co fin de propicia-la consolidación da empresa e os seus postos de traballo, así como a eventual posibilidade de creación de novos empregos, establécese a xubilación obrigatoria á idade de 65 anos,</p>
<p>tendo en conta que os traballadores da empresa, en xeral, alcanzan a esa idade as condicións para causar dereito á pensión de xubilación co 100 % da base reguladora.</p>
<p>En consecuencia, cumpridos os 65 anos, o traballador causará baixa no cadro de persoal da empresa, salvo que non reúna o tempo mínimo de carencia para causar dereito á pensión de xubilación, caso no que poderá continuar traballando polo tempo indispensable para iso.</p>
<p>TÍTULO IV</p>
<p>Réxime de retribucións</p>
<p>Artigo 22º.-Trienios.</p>
<p>Establécese o criterio de trienios para todo o persoal ó que as normas regulamentarias lle recoñecen o dereito a percibi-la antigüidade e aboarase de acordo co seguinte tipo:</p>
<p>23.834 pesetas/ano por trienio.</p>
<p>O tope máximo a considerar por este concepto será o de nove trienios.</p>
<p>O complemento por antigüidade devengarase a partir do 1º de xaneiro do ano en que se cumpra cada trienio se a data de vencemento é anterior ó 30 de xuño e a partir do 1 de xullo do ano respectivo nos casos en que o vencemento teña lugar no segundo semestre do mesmo.</p>
<p>Artigo 23º.-Horas extraordinarias.</p>
<p>Cando as circunstancias técnicas e productivas así o esixan, a empresa poderá establece-la realización de horas extraordinarias estructurais ata os límites legais (80 horas por traballador e ano).</p>
<p>A posible realización deste tipo de horas extraordinarias estructurais será voluntaria e terá carácter xeral.</p>
<p>A empresa deberalles comunicar ós traballadores afectados a necesidade de traballar en horas extraordinarias cunha antelación suficiente e cando menos deberá efectuarse 24 horas antes do día en que deban realizarse, salvo aqueles casos considerados de forza maior ou para previr ou reparar sinistros e outros danos extraordinarios e urxentes, caso no que se considerará obrigatoria a prestación.</p>
<p>O valor da hora extraordinaria será de 0,83 pesetas por cada 1.000 pesetas do salario anual nos conceptos salario convenio e antigüidade, se é o caso, que individualmente correspondan.</p>
<p>Artigo 24º.-Retribucións extraordinarias.</p>
<p>As pagas extraordinarias que percibirá o persoal serán dúas: paga extra de xullo e paga extra de Nadal, e serán aboadas a razón dunha mensualidade cada unha delas.</p>
<p>Artigo 25º.-Retribucións do persoal.</p>
<p>As retribucións do persoal serán incrementadas nun 3,5% sobre as existentes ó 31-12-1995.</p>
<p>A táboa de retribucións mínimas garantidas para todo o persoal queda coas contías seguintes por categorías:</p>
<p>Grupo 1. Persoal administrativo.</p>
<p>-Xefe de 1ª: 3.126.199 ptas./ano.</p>
<p>-Xefe de 2ª: 2.778.709 ptas./ano.</p>
<p>-Oficial de 1ª: 2.417.783 ptas./ano.</p>
<p>-Oficial de 2ª: 2.222.608 ptas./ano.</p>
<p>-Auxiliar: 1.963.447 ptas./ano.</p>
<p>Grupo 2. Técnicos de organización.</p>
<p>-Xefe de 1ª: 3.126.199 ptas./ano.</p>
<p>-Xefe de 2ª: 2.882.921 ptas./ano.</p>
<p>-Técnico de 1ª: 2.605.039 ptas./ano.</p>
<p>-Técnico de 2ª: 2.361.906 ptas./ano.</p>
<p>-Auxiliar: 2.136.138 ptas./ano.</p>
<p>Grupo 3. Persoal de movemento.</p>
<p>-Xefe de tráfico de 1ª: 3.126.199 ptas./ano.</p>
<p>-Encargado xeral: 3.126.199 ptas./ano.</p>
<p>-Xefe de tráfico de 2ª: 2.778.709 ptas./ano.</p>
<p>-Encargado de almacén: 2.417.783 ptas./ano.</p>
<p>-Capataz: 2.222.608 ptas./ano.</p>
<p>-Conductor: 2.040.175 ptas./ano.</p>
<p>-Auxiliar de almacén e especialista: 1.963.447 ptas./ano.</p>
<p>-Mozo: 1.927.467 ptas./ano.</p>
<p>Grupo 4. Titulados.</p>
<p>-Titulados grao superior: 2.778.709 ptas./ano.</p>
<p>-Titulados grao medio: 2.361.906 ptas./ano.</p>
<p>Artigo 26º.-Revisión salarial.</p>
<p>Se o 31 de decembro de 1996 o IPC do dito ano superase o 3,5 %, tan pronto como se constate fidedignamente tal circunstancia polo Instituto Nacional de Estatísitica, procederase a unha revisión salarial consistente na elevación dos niveis salariais individuais con efectos a partir do mes en que o IPC superase o dito 3,5 % e a súa contía será o exceso entre o IPC real do conxunto de 1996 e o citado 3,5 %.</p>
<p>Os correspondentes novos niveis servirán de base para a negociación de salarios de 1997.</p>
<p>Artigo 27º.-Pagamento de nómina ó persoal.</p>
<p>A liquidación das nóminas ó persoal levarase a efecto mensualmente no derradeiro día hábil de cada mes. Así mesmo establécese como recibo individual de salarios o modelo actualmente vixente.</p>
<p>TÍTULO V</p>
<p>Previsión e política social</p>
<p>Artigo 28º.-Cursos.</p>
<p>Gefcto España, S.A. organizará cursos de perfeccionamento profesional para axudar á formación do persoal dos distintos grupos profesionais que demostren a súa capacidade ou interese en ampliar coñecementos, con independencia do establecido no artigo referente a bolsas de estudio.</p>
<p>Artigo 29º.-Bolsas de estudio.</p>
<p>A empresa concederá anualmente bolsas de estudio por un importe total de 260.000 pesetas.</p>
<p>Atenderanse en primeiro lugar as solicitudes para estudios propios do persoal e no caso de quedar bolsas de estudio sen conceder, estas serán aplicadas ós fillos dos traballadores.</p>
<p>Durante 1996 crearase unha comisión paritaria para a concesión de bolsas de estudio. Estará integrada por dous representantes titulares e dous suplentes designados pola empresa e dous vocais titulares e dous suplentes membros do comité de empresa. A comisión estará presidida por un dos representantes da dirección con voto de calidade.</p>
<p>Artigo 30º.-Seguros de viaxe.</p>
<p>A empresa manterá os seguros de accidentes que actualmente ten establecidos para o persoal que por necesidades de servicio teña que desprazarse a unha localidade distinta da súa residencia habitual.</p>
<p>Artigo 31º.-Axudas sociais.</p>
<p>A todo o persoal se lle concederán prestacións para os seguintes casos:</p>
<p>-Falecemento de productor: 90.000 pesetas.</p>
<p>-Falecemento do cónxuxe: 90.000 pesetas.</p>
<p>-Falecemento de fillo:90.000 pesetas.</p>
<p>-Nupcialidade: 14.000 pesetas.</p>
<p>-Natalidade: 20.000 pesetas.</p>
<p>Así mesmo concederanse axudas nos seguintes casos:</p>
<p>-Psicoterapia, por mes.</p>
<p>-Ortodoncia, por aparello.</p>
<p>-Ortodoncia, por tratamento e mes.</p>
<p>-Dislexia, por mes.</p>
<p>-Por calzado ortopédico.</p>
<p>-Próteses oculares.</p>
<p>-Próteses dentais.</p>
<p>-Internamentos psiquiátricos.</p>
<p>-Medicamentos.</p>
<p>-Subnormalidade e minusvalidez.</p>
<p>-Outros, viaxes fóra da provincia a outros centros do Insalud.</p>
<p>-Enfermidade grave e prolongada.</p>
<p>En tódolos apartados se poderán esixir facturas e diagnósticos.</p>
<p>Artigo 32º.-Vixencia.</p>
<p>Gefco España, S.A. concederá préstamos para a compra, construcción, reparación e acondicionamento da vivenda que se utilice o vaia utilizarse como domicilio familiar cun xuro do 4,5 % anual e a devolver en cinco anos como máximo.</p>
<p>Para iso crearase un fondo de 1.900.000 pesetas.</p>
<p>Durante 1996 crearase unha comisión paritaria para a concesión destes préstamos. Estará integrada por dous representantes titulares e dous suplentes designados pola empresa, e dous vocais titulares e 2 suplentes membros do comité de empresa. A comisión estará presidida por un dos representantes da dirección con voto de calidade.</p>
<p>Artigo 33º.-Seguro de vida.</p>
<p>A empresa manterá o seguro colectivo de vida que ó seu cargo ten actualmente establecido para todo o persoal do cadro.</p>
<p>O capital asegurado será como mínimo o equivalente ó salario anual, tomando o nivel de 1º de xaneiro de cada ano.</p>
<p>As coberturas deste seguro serán:</p>
<p>-Morte natural: aboamento do capital asegurado.</p>
<p>-Morte por accidente: aboamento de 2 veces o capital asegurado.</p>
<p>-Gran invalidez: aboamento do capital asegurado.</p>
<p>-Incapacidade permanente absoluta: aboamento do capital asegurado.</p>
<p>-Incapacidade permanente total: aboamento do capital asegurado, adquiríndose no momento de causar baixa no cadro de persoal da empresa e do recoñecemento legal de tal situación.</p>
<p>As pólizas individualizadas e actualizadas seranlle entregadas ó persoal.</p>
<p>Artigo 34º.-Vehículos.</p>
<p>Todo o persoal de Gefco España,S.A. terá dereito ó financiamento de vehículos fabricados polas empresas Citroen Hispania, S.A. e Peugeot Talbot</p>
<p>España, S.A. nas mesmas condicións que estes teñan para os seus traballadores.</p>
<p>Así mesmo poderá optar pola compra de vehículos e repostos de Citroen Hispania, S.A. e Peugeot Talbot España, S.A. nas condicións especiais que ámbalas empresas teñan dispostas para o seu propio persoal.</p>
<p>Artigo 35º.-Economato.</p>
<p>O persoal de Gefco España,S.A. terá o mesmo dereito e nas mesmas condicións ó uso dos economatos que a empresa Citroen Hispania S.A. ten para o seu persoal.</p>
<p>Pola súa vez, a empresa concederalle ó persoal que o solicite un anticipo por un importe de 63.000 pesetas, a descontar nas sete pagas seguintes á súa concesión.</p>
<p>Artigo 36º.-Seguridade e hixiene no traballo.</p>
<p>De acordo coa la Lei de prevención de riscos laborais, créase o comité de seguridade e saúde composto por dous delegados de prevención elixidos entre os membros do comité de empresa e dous delegados nomeados pola dirección da empresa, o cal establecerá as súas propias normas de funcionamento.</p>
<p>TÍTULO VI</p>
<p>Acción sindical</p>
<p>Artigo 37º.-Utilización do crédito de horas polos membros do comité de empresa.</p>
<p>De conformidade co disposto no artigo 68 da Lei do Estatuto dos traballadores, cada un dos membros do comité de empresa disporá de 15 horas mensuais para o exercicio das súas funcións de representación.</p>
<p>As convocatorias por iniciativa da dirección non se imputan sobre o crédito das 15 horas.</p>
<p>Horario de traballo para 1996</p>
<p>Centro de traballo de Vigo</p>
<table><tbody><tr><td>Xornada de quendas</td><td>Descanso</td><td>Traballo
efectivo</td></tr>
</tbody></table>
<table><tbody><tr><td>Quenda de mañá: de 6h a 14h</td><td>15 min.</td><td>7h.45.min.</td></tr>
<tr><td>Quenda de tarde: de 14h a 22h</td><td>15 min.</td><td>7h.45.min.</td></tr>
<tr><td>Quenda de noite: de 22h a 6h.5min.</td><td>20 min.</td><td>7h.45min.</td></tr>
<tr><td>Xornada de quenda central</td></tr>
<tr><td>De 7h.45min. a 16h.30min.</td><td>45 min.</td><td>8h</td></tr>
</tbody></table>
<p>Outros.</p>
<p>A maioría do persoal observará o calendario adxunto e os horarios xerais antes citados. Para as excepcións estableceranse horarios e calendarios especiais en función das necesidades de cada centro.</p>
<p>Dentro da xornada anual establecida e derivado da diferente xornada diaria de traballo efectivo existente entre o persoal con horario a quendas e a quenda central, establécense as seguintes matizacións para a maioría do persoal:</p>
<p>Ó persoal a quendas non lle corresponderá traballar 5 días, que preferentemente se desfrutarán nas seguintes datas: 26 de xullo, 23 de decembro, 26 de decembro, 27 de decembro e 30 de decembro, a desfrutar individualmente, que se establecerán en cada caso de acordo coas necesidades do servicio.</p>
<p>Ó persoal a quenda central non lle corresponderá traballar 11 días, que preferentemente se desfrutarán nas seguintes datas: 26 de xullo, 13 de setembro, 18 de outubro, 15 de novembro, 23 de decembro, 26 de decembro, 27 de decembro, 30 de decembro e 3 días máis a desfrutar individualmente, que se establecerán en cada caso segundo as necesidades do servicio.</p>
<p>5788</p>

