---
date: '2018-02-19'
id: O3C2-090218-0003
page: 10687
number: 35
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 9 de febreiro de 2018 pola que se publica o plan de formación
  para o primeiro semestre do ano 2018 para o persoal da Unidade da Policía
  Nacional en Galicia.
range: Resolución
url: >-
  https://www.xunta.gal/dog/Publicados/2018/20180219/AnuncioO3C2-090218-0003_gl.html
---
<p>Aprobado o programa anual de actividades para o ano 2018 da Academia Galega de Seguridade Pública (Agasp) polo Consello Reitor na súa xuntanza do 1 de febreiro de 2018, de acordo co establecido no artigo 9.2.b) da Lei 1/2007, do 15 de xaneiro, da Agasp, publícase a seguir a listaxe de cursos que compoñen o plan de formación para o primeiro semestre deste ano 2018 para o persoal da Unidade da Policía Nacional adscrita á Comunidade Autónoma de Galicia (UPA), cuxas bases se especifican no anexo I desta resolución.</p>
    <table>
     <tbody>
      <tr>
       <td>Denominación curso</td>
       <td>Horas</td>
       <td>Nº prazas</td>
      </tr>
      <tr>
       <td>Habilidades de comunicación nos centros escolares</td>
       <td>16</td>
       <td>20</td>
      </tr>
      <tr>
       <td>Actualización en ambiente</td>
       <td>4</td>
       <td>25</td>
      </tr>
      <tr>
       <td>Seminario técnico en materia de inspección ambiental</td>
       <td>4</td>
       <td>25</td>
      </tr>
      <tr>
       <td>Lei de montes</td>
       <td>4</td>
       <td>25</td>
      </tr>
      <tr>
       <td>Investigación de incendios</td>
       <td>16</td>
       <td>25</td>
      </tr>
      <tr>
       <td>Actualización en materia de violencia de xénero</td>
       <td>8</td>
       <td>25</td>
      </tr>
      <tr>
       <td>Menores</td>
       <td>8</td>
       <td>25</td>
      </tr>
      <tr>
       <td>DESA</td>
       <td>8</td>
       <td>16</td>
      </tr>
     </tbody>
    </table>
    <p>A Estrada, 9 de febreiro de 2018</p>
    <footer><p>Luis Menor Pérez<br>Director xeral da Academia Galega de Seguridade Pública</p></footer>
    <h2>ANEXO I<br>Bases</h2>
    <p>Primeira. Destinatarios</p>
    <p>Persoal da Unidade da Policía Nacional adscrita á Comunidade Autónoma de Galicia en servizo activo.</p>
    <p>A baixa laboral por incapacidade temporal impide a participación nas accións formativas.</p>
    <p>Será revisable a admisión de persoas en baixa laboral por incapacidade temporal cando esta veña producida por accidente de traballo recoñecido como tal e a asistencia ao curso non interfira na recuperación. </p>
    <p>No caso de se considerar oportuno, poderá acceder aos cursos persoal das forzas e corpos de seguridade pública que traballen en Galicia con competencias directas na materia que se desenvolva e resérvanse expresamente prazas para eles.</p>
    <p>Se as solicitudes para participar nun curso non superan as 10 persoas, a Agasp reserva para si a facultade de anular a actividade formativa.</p>
    <p>Segunda. Lugar e datas</p>
    <p>Os cursos desenvolveranse nas instalacións da Agasp.</p>
    <p>As datas de cada curso estableceranse, polo menos, cunha antelación de 20 días naturais á súa realización e comunicarase desde a Xefatura da UPA a todas as unidades para o coñecemento de todos/as os/as interesados/as.</p>
    <p>Terceira. Solicitudes e criterios xerais de selección</p>
    <p>As solicitudes faranse directamente á Xefatura da UPA, órgano encargado tamén da selección do alumnado.</p>
    <p>Os criterios de selección para cada acción formativa serán os indicados pola Xefatura da UPA. En caso de non haber especificidade ningunha, atenderase a criterios de orde de inscrición e número de cursos realizados con anterioridade.</p>
    <p>A Xefatura da UPA remitirá ao Servizo de Formación en Seguridade Pública da Agasp a listaxe do alumnado participante en cada acción formativa, polo menos, 5 días hábiles antes do comezo de cada actividade, con todos os datos precisos para realizar a inscrición de xeito correcto.</p>
    <p>Cuarta. Asistencia aos cursos</p>
    <p>1. É obrigatoria a asistencia con puntualidade a todas as sesións dos cursos.</p>
    <p>Durante a realización dos cursos levarase un control permanente da asistencia a través dos sistemas que se establezan para o efecto, e poden realizarse controis de asistencia extraordinarios.</p>
    <p>Unicamente se autorizará a ausencia por causas xustificadas e debidamente acreditadas e en ningún caso poderá superar o 10 % das horas lectivas. </p>
    <p>A ausencia xustificada superior ao 10 % do total das horas lectivas suporá a perda do dereito á expedición do diploma. No caso de haber unha segunda edición do curso en cuestión, o Servizo de Formación en Seguridade Pública poderá valorar a posibilidade de que o/a alumno/a poida recuperar as horas non realizadas na edición anterior; en todo caso, para poder valorar esta posibilidade non poden transcorrer máis de seis meses entre unha edición e a seguinte.</p>
    <p>A falta de asistencia dun número superior ao 10 % das horas lectivas sen xustificación ou falta de acreditación documental da causa alegada no só dará lugar á perda do dereito ao diploma do curso senón tamén á penalización coa non participación en cursos da Agasp durante un ano, contando desde o día seguinte ao da finalización do curso.</p>
    <p>2. O alumnado asistirá aos cursos co uniforme regulamentario. No caso de non facelo e non existir causa suficientemente xustificada, a Agasp poderá impedir a asistencia ao curso e non emitirá diploma nin certificado acreditativo ningún.</p>
    <p>Quinta. Certificación </p>
    <p>Para poder superar os cursos, o alumnado deberá superar unha proba de avaliación que se levará a cabo ao final deles no caso de que os ditos cursos figuren con aproveitamento.</p>
    <p>Sexta. Desenvolvemento dos cursos</p>
    <p>1. A Agasp poderá suspender a realización de actividades formativas convocadas cando sexa necesario por motivos técnicos ou insuficiencia de solicitudes de participación. </p>
    <p>2. A Agasp poderá modificar as datas, horarios, contidos e desenvolvemento dos cursos, así como resolver todas as continxencias e incidencias que poidan xurdir sen necesidade dunha nova publicación no DOG.</p>
    <p>3. A Agasp poderá programar cursos diferentes cando así veña exixido por circunstancias que afecten a organización, xestión e docencia.</p>

