---
date: '2002-01-10'
id: FFE
page: 328
number: 7
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: I. DISPOSICIÓNS XERAIS
title: >-
  Decreto 418/2001, do 29 de novembro, polo que se regula o papel numerado
  especial da Comunidade Autónoma de Galicia para uso das corporacións locais.
range: Decreto
url: 'https://www.xunta.gal/dog/Publicados/2002/20020110/AnuncioFFE_gl.html'
---
<p>De acordo co establecido no artigo 199 do Real decreto 2568/1986, do 28 de novembro, polo que se aproba o Regulamento de organización e funcionamento e réxime xurídico das entidades locais, e no Decreto 101/1983, do 14 de xullo, sobre libros de actas de acordos e resolucións das corporacións locais, e co obxecto de facilita-la transcrición mecanizada das actas das sesións dos órganos colexiados e resolucións dos presidentes das ditas corporacións dentro do ámbito da Comunidade Autónoma de Galicia, publicouse o Decreto 85/1987, do 14 de abril, polo que se crea o papel numerado da Comunidade Autónoma para o uso das corporacións locais, e a Orde do 22 de abril de 1987 que o desenvolve.</p>
<p>Con este decreto preténdense adapta-las características do papel numerado especial da Comunidade Autónoma de Galicia para uso das corporacións locais á realidade actual e residencia se a xestión desta competencia na Dirección Xeral de Administración Local dentro da Consellería de Xustiza, Interior e Relacións Laborais.</p>
<p>Por todo isto, para o correcto desenvolvemento e execución das previsións destas normas e por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vintenove de novembro de dous mil un,</p>
<p>DISPOÑO:</p>
<p>Artigo 1º</p>
<p>As corporacións locais comprendidas no ámbito territorial de Galicia que resolvesen, mediante acordo do Pleno, a transcrición por medios mecánicos das actas das sesións dos seus órganos colexiados e as resolucións dos seus presidentes, poderán solicitar da Consellería de Xustiza Interior e Relacións Laborais a provisión do número de follas que consideren necesarias, de papel numerado especial da Comunidade Autónoma.</p>
<p>Artigo 2º</p>
<p>As follas de papel numerado especial para uso das corporacións locais da Comunidade Autónoma de Galicia terán as seguintes características:</p>
<p>a) Formato: UNE A-4 de papel branco.</p>
<p>b) Papel: 80 gramos/metro cadrado.</p>
<p>c) No ángulo superior esquerdo figurará o escudo oficial de Galicia, impreso en tinta de cor azul, e debaixo deste a lenda Papel Numerado Corporacións Locais. No ángulo superior dereito figurará o número de serie correlativo de cada folla, impreso en cor negra.</p>
<p>d) Na parte superior da folla figurarán uns espacios onde se indican os lugares de estampación do selo da corporación, da sinatura do presidente e do número da folla, impresos en cor negra.</p>
<p>e) Levará estampada en tinta azul unha liña vertical a tres centímetros da marxe esquerda no anverso, e a tres centímetros da marxe dereita no reverso, que permita a súa unión nas actuacións ou a súa incorporación ó correspondente libro.</p>
<p>Artigo 3º</p>
<p>A Dirección Xeral de Administración Local levará un libro de rexistro para a constancia e control da serie e número de follas que se remiten a cada corporación, por datas de envío.</p>
<p>Disposicións transitorias</p>
<p>Primeira.-As corporacións locais, mentres teñan no seu poder remanentes de follas antigas do papel numerado da Comunidade Autónoma de Galicia, poderán facer uso delas ata que esgoten as súas existencias.</p>
<p>Segunda.-Mentres non se aprobe a normativa de desenvolvemento deste decreto, queda vixente a Orde do 22 de abril de 1987 no que non se opoña ó disposto neste decreto.</p>
<p>Disposición derrogatoria</p>
<p>Queda derrogado o Decreto 85/1987, do 14 de abril, polo que se crea o papel numerado da Comunidade Autónoma para o uso das corporacións locais.</p>
<p>Disposicións derradeiras</p>
<p>Primeira.-Facúltase o conselleiro de Xustiza, Interior e Relacións Laborais para dictar cantas disposicións sexan necesarias para o desenvolvemento deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintenove de novembro de dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

