---
date: '1997-11-11'
id: C42E
page: 10
number: 218
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 313/1997, do 30 de outubro, polo que se declara a urxente ocupación,
  para efectos de expropiación forzosa, polo Concello de Ferrol (A Coruña), dos
  bens e dereitos necesarios para a realización das obras do proxecto de
  execución do plan especial de protección e mellora do medio natural na praia
  de Doniños.
range: Decreto
url: 'https://www.xunta.gal/dog/Publicados/1997/19971111/AnuncioC42E_gl.html'
---
<p>O Concello de Ferrol (A Coruña), en sesión celebrada o día 31 de maio de 1996, aprobou o proxecto de execución do plan especial de protección e mellora do medio natural na praia de Doniños e na sesión do día 27 de xuño de 1997 acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. O concello remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 3 de setembro de 1997 baixo o número 12052.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Calidade Medioambiental e Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 17 de outubro de 1997 baixo o número 14967.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque está financiado con fondos europeos a través da Demarcación de Costas nun programa iniciado no ano 1994, sendo imprescindible para cumprir coas condicións da financiamento que as obras poidan iniciarse de xeito inmediato, debendo o concello garanti-la dispoñibilidade dos terreos.</p>
<p>A competencia para a declaración da urxente ocupación corresponde ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día trinta de outubro de mil novecentos noventa e sete,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Ferrol (A Coru</p>
<p>ña) para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de execución do plan especial de protección e mellora do medio natural na praia de Doniños.</p>
<p>Santiago de Compostela, trinta de outubro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>8411</p>

