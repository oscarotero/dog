---
date: '2010-10-19'
page: 17
number: 201
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Decreto 169/2010, do 7 de outubro, polo que se declara a urxente ocupación,
  para os efectos de expropiación forzosa, dos bens e dereitos necesarios para a
  realización das obras do proxecto de alargamento, mellora do trazado e
  reparación do firme da E.P. 0512, O Birloque-Arteixo, p.k. 3,020 ao p.k. 5,300
  da Deputación Provincial da Coruña.
range: Decreto
---
<p>A Deputación Provincial da Coruña, en sesión que tivo lugar o día vinte e tres de febreiro de dous mil seis, aprobou o proxecto de alargamento, mellora do trazado e reparación do firme da E.P. 0512, O Birloque-Arteixo, p.k. 3,020 ao p.k. 5,300 e, na sesión do vinte e nove de xaneiro de dous mil dez, ratificou a súa solicitude á Xunta de Galicia para a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
<p>Os bens en que se concreta a declaración de urxente ocupación están determinados no expediente que se someteu a información pública.</p>
<p>Que o dito expediente tivo entrada na Consellería de Presidencia, Administracións Públicas e Xustiza, e este contén a xustificación acreditativa da motivación para a declaración de urxente ocupación.</p>
<p>Que o expediente se tratou na Comisión de Secretarios Xerais previa á súa elevación ao Consello da Xunta de Galicia.</p>
<p>Que o expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
<p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala a deputación, esta actuación é necesaria co fin de evitar o altísimo risco de accidentes con perigo para a vida humana, sendo mostra disto os nove accidentes de tráfico que se teñen producido nos últimos catro anos, debido á existencia, entre outros extremos, de edificacións pegadas á estrada, a un trazado sinuoso e perigoso cun firme deteriorado, ao longo da calzada, e á existencia de beirarrúas de dimensións reducidas.</p>
<p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día sete de outubro de dous mil dez,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de alargamento, mellora do trazado e reparación do firme da E.P. 0512, O Birloque-Arteixo, p.k. 3,020 ao p.k. 5,300 da Deputación Provincial da Coruña. De ser o caso, unha vez ocupados os terreos necesarios, deberá obter as autorizacións que sexan necesarias dos organismos competentes, con carácter previo ao inicio das obras.</p>
<p>Santiago de Compostela, sete de outubro de dous mil dez.</p>
<p>Alberto Núñez Feijóo</p>
<p>Presidente</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>

