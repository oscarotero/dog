---
date: '2013-12-23'
id: C3K1-161213-0001
page: 49395
number: 244
agency: Consellería de Sanidade
section: III. Outras disposicións.
title: >-
  ORDE do 13 de decembro de 2013 pola que se regula o procedemento de
  autorización da prolongación da permanencia no servizo activo do persoal
  funcionario público pertencente á escala de saúde pública e Administración
  sanitaria.
range: Orde
url: >-
  https://www.xunta.gal/dog/Publicados/2013/20131223/AnuncioC3K1-161213-0001_gl.html
---
<p>De conformidade co previsto no artigo 67 da Lei 7/2007, do 12 de abril, do Estatuto básico do empregado público, o persoal funcionario pode solicitar a prolongación da permanencia no servizo activo máis aló da idade de xubilación forzosa, e como máximo ata os setenta anos de idade. A Administración pública competente debe resolver de forma motivada a aceptación ou a denegación da dita prolongación.</p>
    <p>Pola súa parte, o artigo 4 da Lei 1/2012, do 29 de febreiro, de medidas temporais en determinadas materias do emprego público da Comunidade Autónoma de Galicia, modificou o artigo 49.1 do texto refundido da Lei da función pública de Galicia aprobado polo Decreto lexislativo 1/2008, do 13 de marzo, establecendo determinados aspectos que se deben ter en conta para conceder ou denegar a prolongación da permanencia no servizo activo, como son as razóns organizativas derivadas da planificación do emprego público, os resultados da avaliación do desempeño da persoa funcionaria, así como a súa capacidade psicofísica. Así mesmo, prevese a concesión da prolongación da permanencia na situación de servizo activo por períodos anuais, e facúltase á conselleira ou conselleiro competente para ditar, de ser o caso, as normas complementarias de procedemento.</p>
    <p>Por Orde da Consellería de Facenda do 7 de xaneiro de 2013 regúlase o procedemento de autorización da prolongación da permanencia no servizo activo do persoal funcionario pertencente a corpos e escalas adscritos á consellería competente en materia de función pública no ámbito da Administración da Comunidade Autónoma de Galicia.</p>
    <p>Entre as normas de procedemento que compete ditar a esta Consellería de Sanidade nesta materia figuran as aplicables ao colectivo de persoal funcionario da escala de saúde pública e Administración sanitaria creada pola Lei 17/1989, do 23 de outubro.</p>
    <p>O antedito procedemento de prolongación baséase nas seguintes premisas: </p>
    <p>a) Os preceptos con rango de lei que rexen a súa xubilación ou posible prolongación no servizo activo son os xa citados do réxime xeral da función pública de Galicia.</p>
    <p>b) Este colectivo presta servizos en órganos centrais da Consellería de Sanidade e do Servizo Galego de Saúde, e territoriais da Consellería, xunto a un colectivo maioritario de persoal –mesmo profesionais de carácter sanitario como o persoal veterinario– ao cal lle resulta de aplicación o procedemento fixado na devandita Orde da Consellería de Facenda do 7 de xaneiro de 2013.</p>
    <p>Sobre estas bases resulta oportuno que o procedemento de autorización de prolongación sexa o mesmo que establece a orde da Consellería de Facenda, coas peculiaridades que resultan ineludibles por razóns de competencia.</p>
    <p>En virtude do anterior, de conformidade coas atribucións que me confiren os artigos 17 e 49 do texto refundido da Lei da función pública de Galicia, aprobado polo Decreto lexislativo 1/2008, do 13 de marzo, o artigo 34.6 da Lei 1/1983, do 22 de febreiro, da Xunta e da súa Presidencia, e o Decreto 303/1990, do 31 de maio, polo que se desenvolve a Lei 17/1989, do 23 de outubro, de creación de escalas do persoal sanitario ao servizo da Comunidade Autónoma, oída a comisión de persoal, e de acordo co ditame do Consello Consultivo de Galicia, </p>
    <h2>DISPOÑO:</h2>
    <p>Artigo 1. Obxecto e ámbito de aplicación</p>
    <p>1. Esta orde ten por obxecto regular o procedemento de autorización da prolongación da permanencia no servizo activo do persoal funcionario pertencente á escala de saúde pública e Administración sanitaria creada pola Lei 17/1989, do 23 de outubro, así como das renovacións anuais destas, ata como máximo os setenta anos de idade ou a idade máxima que legalmente se estableza.</p>
    <p>2. Esta orde non será de aplicación ao persoal funcionario daqueles corpos e escalas sanitarias que teñan normas específicas de xubilación de acordo co disposto na normativa básica estatal. </p>
    <p>Artigo 2. Órgano competente</p>
    <p>Delégase na Dirección Xeral de Recursos Humanos do Servizo Galego de Saúde a competencia para resolver as solicitudes de prolongación da permanencia no servizo activo obxecto desta orde.</p>
    <p>Artigo 3. Procedemento</p>
    <p>1. O procedemento para a concesión da prolongación da permanencia no servizo activo iniciarase por solicitude da persoa funcionaria interesada dirixida á devandita Dirección Xeral de Recursos Humanos, segundo o modelo normalizado que figura como anexo desta orde (punto a). A solicitude deberá ser presentada cunha antelación mínima de tres meses e máxima de catro meses á data en que a persoa funcionaria faga a idade de xubilación forzosa.</p>
    <p>2. Recibida a solicitude, a Dirección Xeral remitirá unha copia ao órgano de dirección ou xefatura territorial en que a persoa interesada estea prestando os seus servizos, que emitirá informe motivado relativo á procedencia da concesión ou denegación da prolongación da permanencia no servizo activo ao funcionario peticionario dela, no cal se deberán ter en conta algún ou algúns dos seguintes aspectos:</p>
    <p>a) As razóns organizativas ou funcionais existentes.</p>
    <p>b) O rendemento ou os resultados obtidos.</p>
    <p>c) O absentismo observado durante o ano inmediatamente anterior á data da solicitude.</p>
    <p>Á vista dese informe, e para o caso de que sexa favorable á prolongación da permanencia no servizo activo pedida pola persoa funcionaria, a Dirección Xeral de Recursos Humanos solicitará ao Servizo de Prevención de Riscos Laborais da Administración xeral da Xunta de Galicia a realización dun recoñecemento médico da persoa funcionaria e unha avaliación do posto de traballo desta, e deberá emitir un certificado de aptitude médico laboral relacionado co posto. A non presentación da persoa funcionaria ao recoñecemento médico sen que medie causa xustificada determinará a denegación da prolongación da permanencia no servizo activo.</p>
    <p>Así mesmo, a Dirección Xeral de Recursos Humanos poderá solicitar calquera outro informe que xulgue conveniente.</p>
    <p>Todos os informes serán emitidos no prazo máximo de dez días, que se contará desde a recepción da solicitude no rexistro do órgano competente para a súa emisión.</p>
    <p>3. De ser o caso, e unha vez instruído o procedemento, a Dirección Xeral de Recursos Humanos concederá un prazo de dez días para que a persoa funcionaria poida alegar e presentar os documentos e xustificacións que considere pertinentes.</p>
    <p>4. Este procedemento é tamén aplicable ás solicitudes de renovación anual das prolongacións da permanencia no servizo activo, que deberán presentarse, segundo o modelo normalizado que figura como anexo desta orde (punto b), cun prazo de antelación mínima de tres meses e máxima de catro meses á data de finalización da prolongación concedida.</p>
    <p>Artigo 4. Resolución</p>
    <p>1. Unha vez recibidos os informes e, de ser o caso, as alegacións formuladas e os documentos presentados, a Dirección Xeral de Recursos Humanos ditará resolución motivada concedendo ou denegando a prolongación da permanencia no servizo activo ou a renovación anual desta.</p>
    <p>A resolución notificarase á persoa interesada e ao órgano en que estea prestando os seus servizos.</p>
    <p>2. Se antes dos quince días anteriores á data de cumprimento da idade de xubilación forzosa non se dita resolución expresa sobre a prolongación da permanencia no servizo activo, entenderase estimada a solicitude da persoa interesada, para os efectos establecidos no artigo 43 e concordantes da Lei 30/1992, do 26 de novembro, de réxime xurídico das administracións públicas e do procedemento administrativo común. </p>
    <p>3. A prolongación da permanencia no servizo activo inadmitirase: </p>
    <p>a) Cando a persoa interesada careza do requisito de idade.</p>
    <p>b) Cando a solicitude se presente fóra do prazo establecido no artigo 3 desta orde.</p>
    <p>4. A prolongación da permanencia no servizo activo denegarase:</p>
    <p>a) Cando o informe previsto no número 2 do artigo 3 sexa desfavorable á concesión da prolongación.</p>
    <p>b) Cando a persoa interesada non compareza para o seu recoñecemento médico sen que medie causa xustificada apreciada pola Dirección Xeral de Recursos Humanos.</p>
    <p>c) Cando quede acreditado que a persoa non reúne a capacidade psicofísica necesaria para o desempeño do posto de traballo, sobre a base do resultado do recoñecemento médico ou da avaliación do posto de traballo.</p>
    <p>d) Cando existan razóns organizativas derivadas da planificación do emprego público que o xustifiquen.</p>
    <p>5. A solicitude da prolongación da permanencia no servizo activo comportará automaticamente a suspensión do inicio de oficio pola Administración sanitaria do procedemento de xubilación forzosa por idade da persoa interesada; suspensión que se manterá ata a data en que se adopte a resolución definitiva, a que se refire este artigo, sobre a indicada solicitude.</p>
    <p>6. A resolución da solicitude de prolongación da permanencia no servizo activo pon fin á vía administrativa. Contra ela poderase interpor recurso potestativo de reposición ante o órgano que a ditou, no prazo dun mes, de conformidade co establecido na Lei 30/1992, do 26 de novembro, de réxime xurídico das administracións públicas e do procedemento administrativo común, ou directamente recurso contencioso-administrativo nos termos da Lei 29/1998, do 13 de xullo, reguladora da xurisdición contencioso-administrativa.</p>
    <p>Artigo 5. Persoal funcionario en situación administrativa distinta á de servizo activo</p>
    <p>1. O persoal funcionario que se encontre en situación administrativa distinta á de servizo activo, e que desexe prolongar a súa permanencia nel para cando obteña, de ser o caso, o reingreso ao servizo activo, poderá facer reserva deste dereito dirixindo unha solicitude á Dirección Xeral de Recursos Humanos do Servizo Galego de Saúde, segundo o modelo normalizado que figura como anexo desta orde (punto c), cunha antelación mínima de tres meses á data de cumprimento da idade de xubilación forzosa.</p>
    <p>A data de entrada do escrito a que se refire o parágrafo anterior nos rexistros da Consellería de Sanidade ou Servizo Galego de Saúde determinará a non iniciación ou a suspensión do procedemento de xubilación forzosa por idade, que será comunicada á persoa interesada.</p>
    <p>En calquera momento, previamente ao reingreso á situación de servizo activo, a persoa interesada poderá solicitar á Dirección Xeral de Recursos Humanos a iniciación ou continuación da tramitación do procedemento de xubilación forzosa por idade.</p>
    <p>2. Cando o persoal funcionario que teña reservado o dereito á prolongación da permanencia no servizo activo solicite o reingreso, e de concorreren os supostos que habiliten para este, a Administración iniciará de oficio o procedemento previsto nesta orde.</p>
    <p>Os efectos económicos e administrativos da prolongación da permanencia no servizo activo, que se producirá unha vez reingresada a persoa funcionaria, serán coincidentes coa data de reingreso, na resolución determinarase a data de finalización da prolongación concedida, e aplicarase o procedemento previsto nesta orde cando a persoa funcionaria solicite a renovación anual da prolongación concedida.</p>
    <p>Artigo 6. Duración e finalización da prolongación da permanencia no servizo activo</p>
    <p>A prolongación da permanencia no servizo activo concederase por períodos dun ano renovables anualmente por solicitude da persoa interesada presentada cun prazo de antelación mínima de tres meses e máxima de catro meses á data de finalización da prolongación concedida, e como máximo ata que a persoa funcionaria faga a idade de setenta anos ou a idade máxima que legalmente se estableza.</p>
    <p>Se antes de finalizar a prórroga concedida a persoa interesada non presenta a correspondente solicitude de renovación da prolongación de permanencia no servizo activo no prazo establecido, declararase de oficio a súa xubilación forzosa.</p>
    <p>Non obstante, a persoa interesada poderá poñer fin á prolongación da permanencia no servizo activo comunicándoo á Dirección Xeral de Recursos Humanos do Servizo Galego de Saúde, cunha antelación mínima de tres meses, e indicando a data en que desexa que se produza a súa xubilación, iniciándose o procedemento de xubilación forzosa por idade a partir da comunicación, sen prexuízo de que os efectos da xubilación se produzan a partir da data que o interesado sinale como límite da súa permanencia no servizo activo.</p>
    <p>Disposición derradeira única. Entrada en vigor</p>
    <p>Esta orde entrará en vigor aos vinte días da su publicación no Diario Oficial de Galicia.</p>
    <p>Santiago de Compostela, 13 de decembro de 2013</p>
    <footer><p>Rocío Mosquera Álvarez<br>Conselleira de Sanidade</p></footer>
    <h2>ANEXO<br>Solicitude de prolongación da permanencia no servizo activo</h2>
    <table>
     <tbody>
      <tr>
       <td>Nome:</td>
       <td colspan="2">Apelidos:</td>
      </tr>
      <tr>
       <td>DNI:</td>
       <td>Data de nacemento:</td>
       <td>Data de cumprimento da idade de xubilación forzosa:</td>
      </tr>
     </tbody>
    </table>
    <table>
     <tbody>
      <tr>
       <td>Clase</td>
       <td></td>
      </tr>
     </tbody>
    </table>
    <p>SOLICITA, ao abeiro da Orde do 13 de decembro de 2013 pola que se regula o procedemento de prolongación da permanencia no servizo activo do persoal funcionario público pertencente á escala de saúde pública e Administración sanitaria:</p>
    <p>� a) A prolongación por un período dun ano da permanencia no servizo activo ao abeiro do artigo 49.1. do texto refundido da Lei da función pública de Galicia aprobado polo Decreto lexislativo 1/2008, do 13 de marzo (modificado pola Lei 1/2012, do 29 de febreiro).</p>
    <p>� b) A renovación da autorización de permanencia no servizo activo. Achégase copia da resolución de autorización inmediatamente anterior. </p>
    <p>� c) A reserva do dereito a prolongar a permanencia no servizo activo para cando se produza, de ser o caso, o reingreso ao servizo activo. Achégase resolución de declaración da actual situación administrativa distinta á de activo. </p>
    <p>En ……………………………….., o ...... de ........................... de .............. </p>
    <p>Dirección Xeral de Recursos Humanos</p>
    <p>Servizo Galego de Saúde</p>
    <p>Edificio Administrativo de San Lázaro</p>
    <p>15703 Santiago de Compostela, A Coruña</p>

