---
date: '2017-11-09'
id: G0423-021117-0001
page: 51672
number: 213
agency: Consellería de Infraestruturas e Vivenda
section: III. Outras disposicións.
title: >-
  RESOLUCIÓN do 5 de outubro de 2017, da Secretaría Xeral Técnica da Consellería
  de Infraestruturas e Vivenda, pola que se dá publicidade a unha encomenda de
  xestión de carácter técnico á Axencia Galega de Infraestruturas relativa ao
  procedemento de licitación e execución do servizo para a redacción do proxecto
  de construción dun novo edificio administrativo para a Xunta de Galicia, así
  como a modificación urbanística do Plan xeral de ordenación municipal de
  Santiago de Compostela.
range: Resolución
url: >-
  https://www.xunta.gal/dog/Publicados/2017/20171109/AnuncioG0423-021117-0001_gl.html
---
<p>De conformidade cos artigos 8 e 9 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, dáse publicidade á encomenda de xestión da Consellería de Infraestruturas e Vivenda á Axencia Galega de Infraestruturas para a realización de traballos técnicos que se susciten no procedemento de licitación e execución do servizo para a redacción do proxecto de construción dun novo edificio administrativo para a Xunta de Galicia, así como a modificación urbanística do Plan xeral de ordenación municipal de Santiago de Compostela, que ten as seguintes características:</p>
    <p>– Obxecto: emisión dos informes técnicos de valoración das ofertas presentadas na licitación do servizo para a redacción do proxecto de construción dun novo edificio administrativo para a Xunta de Galicia, así como a modificación urbanística do Plan xeral de ordenación municipal de Santiago de Compostela, e calquera outro informe de carácter técnico que sexa requirido no curso do proceso de licitación e dirección técnica dos estudos que realice a empresa adxudicataria do servizo asumindo a función de responsable do contrato.</p>
    <p>– Natureza e alcance da xestión encomendada: esta encomenda ten natureza intersubxectiva ao realizarse entre órganos (Consellería de Infraestruturas e Vivenda e Axencia Galega de Infraestruturas) dotados de personalidade xurídica propia e ser a Axencia Galega de Infraestruturas medio propio e servizo técnico da Administración xeral da Comunidade Autónoma de Galicia e dos poderes adxudicadores dependentes dela.</p>
    <p>– Prazo de vixencia: desde a súa sinatura, que tivo lugar o 4 de outubro de 2017, ata a extinción do contrato.</p>
    <p>– Supostos en que procede a finalización anticipada da encomenda: incumprimento total ou parcial dalgunha das partes ou mutuo acordo.</p>
    <p>Santiago de Compostela, 5 de outubro de 2017</p>
    <footer><p>Joaquín Macho Canales<br>Secretario xeral técnico da Consellería de Infraestruturas e Vivenda</p></footer>

