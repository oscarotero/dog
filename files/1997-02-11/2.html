---
date: '1997-02-11'
id: '3592'
page: 1
number: 28
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 31 de xaneiro de 1997 pola que se aproban as bases que rexerán a
  convocatoria de dúas bolsas para realizar estudios relacionados coa Unión
  Europea no Colexio de Europa en Bruxes.
range: Orde
url: 'https://www.xunta.gal/dog/Publicados/1997/19970211/Anuncio3592_gl.html'
---
<p>En virtude do convenio asinado entre a Consellería de Educación e Ordenación Universitaria e o Colexio de Europa en Bruxes, co fin de contribuír á formación de profesionais que se familiaricen coas institucións, o dereito e a economía europeos,</p>
<p>DISPOÑO:</p>
<p>Artigo 1º.-Convócase concurso público para a adxudicación de dúas bolsas destinadas a titulados superiores en dereito, ciencias económicas ou ciencias empresariais para realizar estudios de especialización en temas relacionados coa Unión Europea e o proceso de integración europeo, no Colexio de Europa con sede en Bruxes.</p>
<p>Artigo 2º.-Apróbanse as bases que rexerán esta convocatoria e que se publican como anexo I a esta orde.</p>
<p>Artigo 3º.-A Xunta de Galicia financiará estas bolsas con cargo á partida orzamentaria 07.05.431A.480.0 da Dirección Xeral de Universidades e Investigación para o exercicio de 1997.</p>
<p>Artigo 4º.-A convocatoria, as súas bases e tódolos actos administrativos que se deriven dela, poderán ser impugnados polos interesados no prazo e forma previstos na Lei 30/1992, do réxime xurídico das administracións públicas e do procedemento administrativo común.</p>
<p>Artigo 5º.-Para os efectos establecidos no artigo 42.2º da Lei 30/1992, o prazo máximo para resolve-las solicitudes correspondentes ás accións especificadas nesta orde será de seis meses, contados a partir do día seguinte á data de peche da respectiva convocatoria. Se no dito prazo non se dictase reso</p>
<p>lución expresa entenderase que quedan desestimadas as solicitudes presentadas.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de xaneiro de 1997.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO I</p>
<p>Bases da convocatoria</p>
<p>1. Requisitos dos solicitantes</p>
<p>As bolsas poderán ser solicitadas por aqueles titulados superiores en dereito, ciencias económicas ou ciencias empresariais que cumpran cos seguintes requisitos:</p>
<p>a) Posuí-la nacionalidade española ou ser nacional dun país membro da Unión Europea.</p>
<p>b) Ter rematados os estudios de licenciatura en xuño de 1991 ou con posterioridade a esta data.</p>
<p>c) Ter coñecementos satisfactorios de galego, inglés e francés.</p>
<p>d) Ter unha nota media do expediente académico de licenciatura igual ou superior a 2 puntos. Esta nota calcularase segundo as indicacións incluídas no punto 4 do presente anexo.</p>
<p>2. Duración e contía das bolsas.</p>
<p>A duración das bolsas é a de un curso académico completo (1997-98).</p>
<p>O importe de cada bolsa asciende a un total de 1.900.000 ptas. brutas que se destinará a:</p>
<p>a) Ó pagamento das taxas e estadía que será efectuada en nome do bolseiro pola Consellería de Educación e Ordenación Universitaria directamente ó Colexio de Europa en Bruxes.</p>
<p>b) A cantidade restante ingresaráselles ós bolseiros nun só pagamento, en concepto de axuda institucional para gastos de desprazamento e seguro combinado de accidentes. O pagamento efectuarase unha vez incorporados ó Colexio de Europa.</p>
<p>3. Formalización das solicitudes.</p>
<p>As solicitudes, conforme o modelo oficial que se publica como anexo II a esta orde, presentarase no rexistro xeral da Consellería de Educación e Ordenación Universitaria ou en calquera dos centros previstos no artigo 38.4º da Lei 30/1992, de réxime xurídico das administracións públicas e do procedemento administrativo común. As solicitudes deberán ir acompañadas da seguinte documentación:</p>
<p>a) Fotocopia do DNI ou doutro documento acreditativo da nacionalidade do solicitante.</p>
<p>b) Currículum vitae do solicitante cos documentos acreditativos dos méritos alegados.</p>
<p>c) Certificación académica completa que acredite a súa condición de licenciado en dereito, ciencias económicas ou ciencias empresariais, tendo rematados os estudios correspondentes en xuño de 1991 ou en data posterior. No caso de que o solicitante espere acadar esta condición en xuño de 1997 aceptarase tamén a solicitude, pero a concesión da bolsa, se é o caso, farase con carácter condicional, subordinada á presentación da certificación académica que deberá remitirse á Dirección Xeral de Universidades e Investigación antes do 31 de xullo de 1997.</p>
<p>En todo caso, deberá presentar un certificado académico que reflicta os estudios cursados ata o momento e as cualificacións obtidas.</p>
<p>Os títulos obtidos no estranxeiro ou en centros non estatais deberán estar validados ou recoñecidos na data de finalización do prazo de presentación de solicitudes e deberase xuntar, se é o caso, as oportunas táboas de equivalencias oficiais das cualificacións.</p>
<p>d) Documentos que acrediten un dominio suficiente do galego, inglés e francés.</p>
<p>O prazo de presentación de solicitudes remata o 6 de marzo de 1997.</p>
<p>4. Valoración e resolución do concurso.</p>
<p>A Dirección Xeral de Universidades e Investigación nomeará unha comisión de selección, que, despois de realizar unha avaliación das solicitudes, elaborará unha relación na que figurarán aqueles candidatos que, ó seu xuízo, reúnen os requisitos mínimos para acceder a estas bolsas.</p>
<p>A nota media do expediente académico calcularase de acordo co seguinte baremo:</p>
<p>-Matrícula de honra: 4 puntos.</p>
<p>-Sobresaliente: 3 puntos.</p>
<p>-Notable: 2 puntos.</p>
<p>-Aprobado: 1 punto.</p>
<p>Segundo o plan de estudios que se teña cursado, esta nota media calcularase do xeito seguinte:</p>
<p>a) Estudios organizados por materias:</p>
<p>Media = suma das notas de cada materia / nº total de convocatorias empregadas</p>
<p>b) Plans de estudios estructurados en créditos:</p>
<p>Media = (N1.P1 + N2.P2 + N3.P3 + ...)/(C1.N1 + C2.N2 + ...)</p>
<p>Onde:</p>
<p>Ni = nº de créditos de cada materia</p>
<p>Pi = puntuación de cada materia</p>
<p>Ci = nº de convocatorias empregadas en cada materia</p>
<p>Unha vez que o Colexio de Europa confirme a selección dalgún dos candidatos propostos (máximo de 2), a Consellería de Educación e Ordenación Universitaria procederá a resolver con carácter definitivo a presente convocatoria mediante orde que se publicará no Diario Oficial de Galicia.</p>
<p>A composición da comisión de selección farase pública con anterioridade á resolución da convocatoria.</p>
<p>A selección realizarase tendo en conta o expediente académico, o currículum presentado e os coñecementos de galego, inglés e francés dos solicitantes. Respecto do coñecemento destes idiomas, a comisión poderá realiza-las probas que coide oportunas sobre a capacidade de expresión oral e escrita dos candidatos.</p>
<p>5. Obrigas dos bolseiros.</p>
<p>a) O bolseiro está obrigado a incorporarse ó centro correspondente ó comezo do curso académico e deberá informar inmediatamente disto á Dirección Xeral de Universidades e Investigación.</p>
<p>b) A Dirección Xeral de Universidades e Investigación poderá, en calquera momento do curso, solicitarlle ó bolseiro un informe sobre as súas actividades. Así mesmo, poderáselle solicitar este informe ós responsables do programa de estudios. No caso de producirse unha avaliación desfavorable poderá decidirse o cesamento inmediato da axuda e incluso a devolución das cantidades xa pagadas.</p>
<p>c) O bolseiro comprométese a elaborar unha memoria final cun resumo dos estudios realizados, así como de tódolos extremos que xulgue convenientes. A dita memoria final entregarase ó remate dos estudios.</p>
<p>d) O desfrute da bolsa é incompatible coa realización de calquera traballo remunerado ou con outra bolsa.</p>
<p>6. Aceptación da bolsa.</p>
<p>A aceptación da bolsa farase mediante documento asinado polo bolseiro no que se compromete a cumprir todas e cada unha das condicións recollidas nas presentes bases.</p>
<p>7. Incidencias.</p>
<p>Non se admitirán renuncias ás bolsas concedidas, salvo casos excepcionais debidamente xustificados.</p>
<p>O incumprimento por parte dos bolseiros dos compromisos adquiridos conforme as bases da presente convocatoria poderá dar lugar á revogación da axuda concedida e á reclamación das cantidades anticipadas, de conformidade co disposto no artigo 78.6º da Lei 11/1992, de réxime financeiro e presupostario de Galicia.</p>
<p>A Dirección Xeral de Universidades e Investigación resolverá tódalas dúbidas e incidencias que poidan xurdir na aplicación da presente convocatoria.</p>
<p>778</p>

