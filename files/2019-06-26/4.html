---
date: '2019-06-26'
id: G0534-130619-0003
page: 30260
number: 120
agency: 'Consellería de Educación, Universidade e Formación Profesional'
section: III. Outras disposicións.
title: >-
  EXTRACTO da Orde do 13 de xuño de 2019 pola que se regula o procedemento para
  o reintegro individual de gastos por asistencia a actividades de formación do
  profesorado non universitario para o ano 2019 (código de procedemento ED303A).
range: Orde
url: >-
  https://www.xunta.gal/dog/Publicados/2019/20190626/AnuncioG0534-130619-0003_gl.html
---
<p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Persoas beneficiarias</em></p>
    <p>Persoal docente funcionario que imparta as ensinanzas establecidas na Lei orgánica 2/2006, do 3 de maio, de educación, con destino en centros docentes públicos en que exerza docencia directa co alumnado, equipos de orientación específicos, postos de asesoría dentro da estrutura administrativa da consellería e na Inspección educativa.</p>
    <p>O persoal en prácticas poderá solicitar un reintegro por formación para a realización de actividades formativas sempre que estas non teñan lugar durante o período efectivo das prácticas.</p>
    <p>Persoas en situación de interinidade que manteñan esta condición tanto no momento da presentación da solicitude como no momento da resolución.</p>
    <p>Segundo. <em>Obxecto</em></p>
    <p>Reintegro individual de gastos derivados da participación como asistente a actividades de formación non organizadas polas estruturas de formación da consellería que se desenvolvan na Comunidade Autónoma de Galicia, no resto do territorio español ou no estranxeiro, e que se desenvolvan entre os días 1 de xaneiro e 31 de decembro de 2019.</p>
    <p>Os reintegros cobren exclusivamente os gastos de matrícula e desprazamento, sen incluíren os gastos de mantenza e aloxamento.</p>
    <p>Terceiro. <em>Bases reguladoras</em></p>
    <p>Orde do 13 de xuño de 2019 pola que se regula o procedemento para o reintegro individual de gastos por asistencia a actividades de formación do profesorado non universitario para o ano 2019 (código de procedemento ED303A).</p>
    <p>Cuarto. <em>Importe</em></p>
    <p>Os reintegros concederanse segundo os seguintes tipos e límites que se indican:</p>
    <p>Tipo I, na Comunidade Autónoma de Galicia, ata un máximo de 150 euros.</p>
    <p>Tipo II, no resto do territorio español, ata un máximo de 250 euros.</p>
    <p>Tipo III, no estranxeiro, ata un máximo de 600 euros.</p>
    <p>Tipo IV, reintegros vinculados a estadías:</p>
    <p>A) Ámbito europeo, ata un máximo de 1.200 euros.</p>
    <p>B) Ámbito extraeuropeo, ata un máximo de 2.000 euros.</p>
    <p>Quinto. <em>Prazo de presentación de solicitudes</em></p>
    <p>O prazo de presentación será de, polo menos, 5 días hábiles de antelación con respecto á data do comezo da actividade.</p>
    <p>Para as actividades formativas que comezaron a partir do 1 de xaneiro, así como para aquelas que comecen a partir do día da publicación desta orde e que non poidan cumprir o prazo de solicitude de 5 días hábiles de antelación, a solicitude entenderase en prazo sempre que sexa presentada dentro dos 15 días hábiles contados a partir do día seguinte ao da publicación desta orde no <em>Diario Oficial de Galicia</em>.</p>
    <p>O último día do prazo para a presentación das solicitudes é o 10 de outubro de 2019.</p>
    <p>Santiago de Compostela, 13 de xuño de 2019</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>

