---
date: '2002-12-30'
id: 1D886
page: 17
number: 251
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Resolución do 11 de decembro de 2002, da Dirección Xeral de Conservación da
  Natureza, pola que se convocan as probas para a obtención do certificado de
  capacitación para o adestramento de cans no ámbito da Comunidade Autónoma de
  Galicia.
range: Resolución
url: 'https://www.xunta.gal/dog/Publicados/2002/20021230/Anuncio1D886_gl.html'
---
<p>O Decreto 90/2002, do 28 de febreiro, polo que se regula a tenza de animais potencialmente perigosos na Comunidade Autónoma de Galicia e se crean os rexistros galegos de Identificación de Ani</p>
<p>mais de Compañía e Potencialmente Perigosos e de Adestradores Caninos dedica o seu capítulo IV á regulación do adestramento.</p>
<p>Con data 24 de outubro de 2002 publícase no Diario Oficial de Galicia nº 206 a Orde do 16 de outubro de 2002 pola que se determinan os títulos que habilitan para a expedición directa do certificado de capacitación para o adestramento, no ámbito da Comunidade Autónoma de Galicia. Esta orde establece no seu anexo os títulos que se estiman suficientes para a expedición directa do certificado de capacitación para o adestramento, en consideración a que presupoñen a superación de probas ou son expedidos por organismos públicos ou institucións de recoñecida solvencia na materia. Os interesados que reúnan os requisitos de titulación presentarán perante a Dirección Xeral de Conservación da Natureza a documentación relacionada no artigo 14 punto 2º do Decreto 90/2002, á que xuntarán o documento acreditativo da titulación posuída. Tralo exame e comprobación da documentación achegada, o director xeral de Conservación da Natureza expedirá o certificado de capacitación para o adestramento.</p>
<p>Nos demais casos, os solicitantes deberán someterse a unha proba que será avaliada por unha comisión nomeada para os efectos polo director xeral de Conservación da Natureza. A proba versará sobre os contidos do programa que figura no anexo VII do Decreto 90/2002 e terá por obxecto comproba-los coñecementos teóricos e prácticos dos solicitantes. A superación desta proba é requisito previo e indispensable para a expedición do certificado de capacitación.</p>
<p>En virtude da citada competencia,</p>
<p>RESOLVO:</p>
<p>Convoca-las probas para a obtención do certificado de capacitación para o adestramento de cans no ámbito da Comunidade Autónoma de Galicia, con suxeición ás seguintes.</p>
<p>Bases da convocatoria</p>
<p>Primeira.-Obxecto da convocatoria.</p>
<p>O obxecto da convocatoria é a determinación das probas que deben superarse para a obtención do certificado de capacitación para o adestramento de cans no ámbito da Comunidade Autónoma de Galicia.</p>
<p>Segunda.-Requisitos dos aspirantes.</p>
<p>Para seren admitidos á realización das probas, os aspirantes deben reunir, de conformidade co disposto no artigo 14.2º do Decreto 90/2002, os seguintes requisitos:</p>
<p>a) Ser maior de idade.</p>
<p>Acreditarase mediante copia autenticada do DNI ou do pasaporte.</p>
<p>b) Non estar incapacitado física nin psiquicamente.</p>
<p>Acreditarase mediante o certificado de capacidade física e aptitude psicolóxica, expedido para a tenza de animais potencialmente perigosos, polo director dun centro médico-psicotécnico debidamente acreditado.</p>
<p>c) Falta de antecedentes penais por delictos de homicidio, lesións, torturas, contra a liberdade, ou contra a integridade moral, a liberdade sexual e a saúde pública, de asociación con banda armada ou de narcotráfico.</p>
<p>Acreditarase mediante o certificado negativo correspondente.</p>
<p>d) Ausencia de sancións por infraccións en materia de protección animal ou en materia de tenza de animais potencialmente perigosos.</p>
<p>Acreditarase mediante certificado negativo expedido por calquera das delegacións provinciais da Consellería de Medio Ambiente.</p>
<p>e) Antecedentes e experiencia acreditada durante un mínimo de cinco anos.</p>
<p>Acreditarase mediante o currículum vitae e os correspondentes certificados que os demostren.</p>
<p>f) Se é o caso, dispoñibilidade de instalacións e aloxamentos axeitados desde o punto de vista hixiénico-sanitario, de protección animal e de seguridade cidadá, que deberán reunir-las condicións sinaladas no artigo 15 do Decreto 90/2002.</p>
<p>Acreditarase mediante copia autenticada do certificado de rexistro do establecemento no que se efectúa a actividade de adestramento.</p>
<p>g) Compromiso de cumprimento de normas de manexo e de comunicación de datos.</p>
<p>Este requisito acreditarase mediante declaración xurada do solicitante.</p>
<p>Estes requisitos deberán posuírse no día de finalización do prazo de presentación de solicitudes.</p>
<p>Terceira.-Solicitudes e documentación.</p>
<p>Os aspirantes deberán solicita-la súa admisión ás probas mediante instancia dirixida ó director xeral de Conservación da Natureza da Consellería de Medio Ambiente, segundo o modelo que figura no anexo VI do Decreto 90/2002. Esta instancia irá acompañada da documentación acreditativa do cumprimento dos requisitos, especificada na base segunda.</p>
<p>As solicitudes presentaranse no rexistro central da Consellería de Medio Ambiente, no das súas delegacións provinciais ou nos lugares previstos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Cuarta.-Prazo de presentación de solicitudes.</p>
<p>O prazo de presentación de solicitudes para a realización dos exames será dun mes, que comezará a conta-lo día seguinte ó da publicación desta resolución no DOG.</p>
<p>As solicitudes presentadas con anterioridade a esta resolución serán igualmente válidas, sempre que cumpran coas condicións especificadas na base terceira.</p>
<p>Quinta.-Admisión de solicitudes.</p>
<p>Terminado o prazo de presentación de solicitudes a lista provisional de admitidos e excluídos publicarase nos taboleiros de anuncios das delegacións provinciais e dos servicios centrais da Consellería de Medio Ambiente.</p>
<p>Os aspirantes excluídos, así como os que non figuren na relación de admitidos e excluídos, disporán de dez días hábiles, contados a partir do día seguinte ó da publicación no taboleiro de anuncios, para a emenda de defectos.</p>
<p>Sexta.-Tribunal cualificador.</p>
<p>O tribunal cualificador das probas será designado por resolución do director xeral de Conservación da Natureza, que se publicará no DOG. Nesta resolución fixarase, así mesmo, a data e o lugar de celebración das probas.</p>
<p>Sétima.-Desenvolvemento dos exames.</p>
<p>O exame estará constituido por un exercicio teórico, por escrito, consistente na resolución de preguntas propostas polo tribunal conforme o seguinte programa:</p>
<p>A. Cinoloxía:</p>
<p>1. Historia dos cans.</p>
<p>Antepasados do can:</p>
<p>-Cynodictis.-Tomarctus.-Canis familiaris palustris.-Canis familiaris intermedius.-Canis familiaris metris optimae.-Canis familiaris leineri.-Canis familiaris inostranzewi.</p>
<p>2. Bases da aprendizaxe canina.</p>
<p>Definición e clases de cada un dos seguintes puntos:</p>
<p>-Instintos.</p>
<p>-Instinto de caza.</p>
<p>-Instinto de supervivencia.</p>
<p>-Comportamentos instintivos.-Impulsos.-Reflexos.-Condicionamentos.</p>
<p>-Condicionamento clásico.</p>
<p>-Condicionamento instrumental.</p>
<p>3. Bases do comportamento canino.</p>
<p>Cómo se manifestan os seguintes comportamentos:</p>
<p>-Comportamento investigativo.-Comportamento alelomimético.-Comportamento epimelético.-Comportamento et-epimelético.-Comportamento eliminativo.-Comportamento conflictivo ou agonístico.-Comportamento sexual.-Comportamento inxestivo.-Comportamento contactual.</p>
<p>4. Principios básicos do adestramento canino.</p>
<p>-Coñecementos prácticos.-Repetición.-Paciencia.-Eloxios.-Corrección.</p>
<p>5. Técnicas de modificación de conducta.</p>
<p>-Extinción.-Contracondicionamento.-Castigo.-Insensibilización.-Desbordamento ou saturación.</p>
<p>6. O estado mental e emocional do can.</p>
<p>-As emocións.-O medo.-A frustración.-Neurose.-Intelixencia.-Disposición.-Motivación.-Enerxía.-Sensibilidade (graos).</p>
<p>7. Sistemas de aprendizaxe.</p>
<p>Factores que afectan a aprendizaxe:</p>
<p>-Extinción.-Xeneralización.-Discriminación.-Reforzos básicos ou primarios.-Reforzos de segunda orde.-Alteracións comúns da conducta.</p>
<p>-Temor á xente.</p>
<p>-Temor ós ruídos.</p>
<p>-Hiperactividade.</p>
<p>-Sobreactividade ou hipercinesia.</p>
<p>-Ansiedade por separación.</p>
<p>-Problemas de evacuación.-Agresión.</p>
<p>-Agresión entre machos.</p>
<p>-Agresión por medo ás persoas.</p>
<p>-Agresión por dor.</p>
<p>-Agresión aprendida.</p>
<p>-Agresión pola cadela xestante.</p>
<p>-Agresión por invasión do territorio.</p>
<p>-Agresión por dominio.</p>
<p>B. Características físicas e mofolóxicas.</p>
<p>1. Clasificación oficial das razas caninas por grupos.</p>
<p>2. Clasificación morfolóxica das razas.</p>
<p>3. Coñecementos de anatomía canina.</p>
<p>4. Fisioloxía dos órganos dos sentidos.</p>
<p>5. Coñecemento das razas caninas españolas.</p>
<p>C. Dominio e coñecemento dos sistemas de educación.</p>
<p>O presidente do tribunal adoptará as medidas oportunas para garantir que os exames sexan corrixidos sen que se coñeza a identidade dos aspirantes.</p>
<p>O tribunal excluirá aqueles candidatos con exames nos que figuren marcas ou signos que permitan coñece-la identidade do aspirante.</p>
<p>O tribunal reserva para si a posibilidade de realizar preguntas orais ós aspirantes, que versarán sobre o contido do programa.</p>
<p>Para a realización do exame os candidatos deberán ir provistos do documento nacional de identidade ou documento fidedigno acreditativo da súa identidade, a xuízo do tribunal.</p>
<p>Oitava.-Cualificación dos exames.</p>
<p>Os exames cualificaranse como aptos ou non aptos.</p>
<p>Novena.-Lista de aprobados.</p>
<p>O tribunal cualificador elevará á Dirección Xeral de Conservación da Natureza a relación provisional de aprobados. O director xeral de Conservación da Natureza elevará a definitiva a lista de aprobados e dará traslado desta ás catro delegacións provinciais da Consellería de Medio Ambiente para a súa publicación nos respectivos taboleiros de anuncios. Publicarase tamén no taboleiro de anuncios dos servicios centrais da Consellería de Medio Ambiente.</p>
<p>O tribunal cualificador resolverá cantas incidencias se susciten na presente convocatoria e contra as súas resolucións poderase interpoñer recurso de alzada perante o director xeral de Conservación da Natureza.</p>
<p>Santiago de Compostela, 11 de decembro de 2002.</p>
<p>Francisco García-Bobadilla Prósper</p>
<p>Director xeral de Conservación da Natureza</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

