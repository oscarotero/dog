---
date: '2021-03-16'
id: L178-110321-0001
page: 15121
number: 51
agency: Concello de Santiago de Compostela
section: VI. Anuncios. b) Administración local.
title: >-
  ANUNCIO de información pública da modificación puntual do título III do Plan
  xeral de ordenación municipal (PXOM). Regulación de usos.
range: Anuncio
url: >-
  https://www.xunta.gal/dog/Publicados/2021/20210316/AnuncioL178-110321-0001_gl.html
---
<p>O Pleno da Corporación, na sesión extraordinaria que tivo lugar o día 12 de marzo de 2021, adoptou o seguinte acordo:</p>
    <p>a) Aprobar inicialmente a modificación puntual do título III do Plan xeral de ordenación municipal (regulación de usos), segundo o documento formulado polos servizos técnicos municipais de planeamento en marzo de 2021.</p>
    <p>b) En aplicación do procedemento regulado nos artigos 60.6 da Lei 2/2016, do solo de Galicia (LSG), e 144.6 do seu regulamento de desenvolvemento (RLSG), a modificación inicialmente aprobada someterase á información pública durante o prazo de dous meses, mediante anuncios que para o efecto se publicarán no <em>Diario Oficial de Galicia</em> e nun xornal dos de maior difusión na provincia.</p>
    <p>Suspensión de licenzas e actos suxeitos a comunicación previa</p>
    <p>O acordo de aprobación inicial determina automaticamente, por aplicación do que dispoñen os artigos 47.2 da LSG e 86 do RLSG, a suspensión do procedemento de outorgamento de licenzas de edificación, parcelación e derruba que resulten incompatibles ou contrarias ás novas determinacións da modificación inicialmente aprobada.</p>
    <p>A suspensión inclúe tamén os actos suxeitos a comunicación previa cando supoñan a implantación de usos ou actividades non autorizados polo novo planeamento (artigo 86.3.d) do RLSG).</p>
    <p>Actos non afectados pola suspensión</p>
    <p>Dado o contido e alcance da reforma, a suspensión non afectará:</p>
    <p>– As licenzas de parcelación e derruba.</p>
    <p>– As obras de nova edificación, reforma e rehabilitación, agás que comporten a implantación de usos ou actividades non autorizados polo novo plan.</p>
    <p>– As licenzas de primeira ocupación.</p>
    <p>– Os proxectos que cumpran simultaneamente o planeamento vixente e o resultante da modificación inicialmente aprobada.</p>
    <p>– Os actos suxeitos a comunicación previa, agás que supoñan a implantación de usos ou actividades non autorizados polo novo plan.</p>
    <p>O ámbito territorial da suspensión abrangue todo o termo municipal, coa única excepción do solo rústico, que se rexe pola lexislación do solo de Galicia.</p>
    <p>A suspensión terá a duración máxima de dous anos, contados a partir do día seguinte ao do acordo de aprobación inicial, e extinguirase en todo caso coa aprobación definitiva do planeamento.</p>
    <p>O que se publica co fin de que, durante o prazo de dous meses, contado a partir do día seguinte ao da publicación deste anuncio, os interesados poidan consultar o expediente e formular as alegacións que xulguen oportunas. Nas alegacións que se presenten deberá constar a referencia PLA/38/2019.</p>
    <p>A documentación sometida á exposición pública estará ao dispor dos interesados no Servizo de Planeamento e Xestión Urbanística do Concello de Santiago de Compostela (Pazo de Raxoi, 2º andar), de luns a venres, en horario das 9 ás 14.00 horas, logo de cita que se deberá solicitar no número de teléfono 981 54 24 26, e na páxina web do concello https://transparencia.santiagodecompostela.gal/Modificacion-puntual-do-titulo-III-do-PXOM.-Regulacion-de-usos/gl</p>
    <p>Santiago de Compostela, 12 de marzo de 2021</p>
    <footer><p>O alcalde<br>P.D. (DEC/4742/2019, do 17 de xuño)<br>Mercedes Rosón Ferreiro<br>Concelleira delegada de Urbanismo, Vivenda e Cidade Histórica</p></footer>

