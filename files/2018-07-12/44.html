---
date: '2018-07-12'
id: C3Q2-020718-0003
page: 33267
number: 133
agency: Instituto Galego da Vivenda e Solo
section: VI. Anuncios. a) Administración autonómica.
title: >-
  RESOLUCIÓN do 25 de xuño de 2018, da Comisión Provincial de Vivenda de
  Pontevedra, de inicio do proceso de selección de persoas adxudicatarias para
  vivendas de protección oficial de promoción pública cualificadas en barrio
  histórico, en réxime de arrendamento, en segundas e posteriores adxudicacións
  correspondentes ao expediente PO-97/020, no concello de Vigo.
range: Resolución
url: >-
  https://www.xunta.gal/dog/Publicados/2018/20180712/AnuncioC3Q2-020718-0003_gl.html
---
<p>De acordo co que se establece no artigo 30 do Decreto 1/2010, do 8 de xaneiro, polo que se regula o Rexistro Único de Demandantes de Vivenda da Comunidade Autónoma de Galicia e a adxudicación das vivendas protexidas, a Comisión Provincial de Vivenda de Pontevedra, en sesión do 25 de xuño de 2018,</p>
    <h2>ACORDA:</h2>
    <p>Iniciar o proceso de selección de persoas adxudicatarias para vivendas de protección oficial de promoción pública cualificadas en barrio histórico, do expediente PO-97/020, en segundas e posteriores adxudicacións que se desenvolverá de conformidade cos seguintes criterios:</p>
    <p>Primeiro. Características das vivendas</p>
    <p>Número de vivendas: unha e as vacantes que se produzan ao longo do ano.</p>
    <p>Expediente: PO-97/020.</p>
    <p>Localización das vivendas: rúa Ferrería, 39-41, no concello de Vigo.</p>
    <p>Tipoloxía das vivendas e composición familiar: vivendas de un dormitorio, para unidades familiares ou convivenciais compostas por un ou dous membros e con idades comprendidas entre 18 e 35 anos.</p>
    <p>Segundo. Cualificación das vivendas</p>
    <p>As vivendas foron cualificadas definitivamente por resolución do delegado provincial de Pontevedra do Instituto Galego da Vivenda e Solo, con data do 29 de setembro de 2006, como vivendas de promoción pública cualificadas en barrio histórico.</p>
    <p>Terceiro. Réxime de adxudicación das vivendas da promoción</p>
    <p>As vivendas adxudicaranse en arrendamento.</p>
    <p>Cuarto. Condicións das persoas beneficiarias</p>
    <p>De acordo coa resolución do director xeral do Instituto Galego da Vivenda e Solo do 16 de marzo de 2011, poderán acceder a estas vivendas de promoción pública as persoas, nacionais ou estranxeiras, de idades comprendidas entre 18 e 35 anos e con plena capacidade de obrar que, como titulares dunha unidade familiar composta por un ou dous membros, reúnan os seguintes requisitos:</p>
    <p>1. Ter expedida a credencial de inscrición ou a solicitude de inscrición presentada no Rexistro Único de Demandantes de Vivenda da Comunidade Autónoma de Galicia para o concello de Vigo á data desta resolución de inicio, e que estean anotados na opción de arrendamento para vivendas de promoción pública en núcleos históricos (barrio histórico).</p>
    <p>2. Ter ingresos ponderados por unidade familiar entre 1 e 5,5 veces o indicador público de rendas de efectos múltiples (Iprem).</p>
    <p>3. Residir ou traballar no concello onde se localizan as vivendas, excepto no caso de emigrantes que desexen retornar e que acrediten residir fóra de Galicia por un tempo non inferior a cinco anos.</p>
    <p>4. Carecer de vivenda en calidade de persoas propietarias, agás que se dean algunha das seguintes circunstancias:</p>
    <p>a) Excepcionalmente, poderán acceder a unha vivenda protexida as persoas que sexan propietarias doutra vivenda cando estea suxeita a expediente de expropiación forzosa, as persoas separadas ou divorciadas que se atopen ao corrente no pagamento das pensións alimenticias e compensatorias e que fosen privadas do uso da vivenda por sentenza ou convenio regulador e as que ocupen aloxamentos provisionais como consecuencia de actuacións de emerxencia ou remodelacións urbanas que impliquen a perda da súa vivenda ou calquera outra situación excepcional declarada polo organismo competente en materia de vivenda (artigo 64.1 da Lei 8/2012, do 29 de xuño, de vivenda de Galicia).</p>
    <p>b) Acreditar que a vivenda da que se dispón sexa inhabitable, insuficiente ou inadecuada nos termos especificados na Resolución do 14 de setembro de 2012, do Instituto Galego da Vivenda e Solo. Neste suposto quedarán obrigados a ofertar ao Instituto Galego da Vivenda e Solo (en diante IGVS) a dita vivenda para os efectos do disposto no artigo 10.V do Decreto 253/2007.</p>
    <p>c) A tenza doutra vivenda respecto da que non se posúa a súa plena propiedade e dispoñibilidade en calidade de dono, sempre que o valor catastral do inmoble non supere os 30.000 € (Resolución do 23 de febreiro de 2015 do IGVS).</p>
    <p>Quinto. Condicións xerais de carácter económico</p>
    <p>Réxime de arrendamento:</p>
    <p>a) Os contratos de arrendamento terán unha vixencia de cinco anos prorrogables por períodos anuais e estará prohibido en todo caso a cesión ou subarrendamento, total ou parcial. A contravención desta prohibición dará lugar á resolución do contrato de arrendamento, con independencia das sancións a que procedesen.</p>
    <p>b) A renda inicial anual será a que resulte de lle aplicar o 3 % ao cal sería o prezo de venda da vivenda e anexos, de ser o caso, determinado de acordo co establecido no Decreto 253/2007, do 13 de decembro, de réxime xurídico do solo e das edificacións promovidas polo IGVS.</p>
    <p>c) A firmeza da adxudicación estará condicionada á sinatura do correspondente contrato de arrendamento, logo de pagamento por parte da persoa adxudicataria da fianza correspondente.</p>
    <p>Sexto. Procedemento de adxudicación</p>
    <p>De acordo co Decreto 1/2010, do 8 de xaneiro, antes mencionado, o procedemento de adxudicación será o de sorteo entre as persoas inscritas ou con solicitude de inscrición presentada no Rexistro Único de Demandantes de Vivenda da Comunidade Autónoma de Galicia para o concello de Vigo ata a data de hoxe, e que estean anotados na opción de arrendamento para vivendas de promoción pública en núcleos históricos (barrio histórico).</p>
    <p>O feito de resultar adxudicatario/a provisional no sorteo non determinará a condición de adxudicatario/a definitivo/a, en canto non se acredite que se reúnen os requisitos sinalados no criterio cuarto desta resolución.</p>
    <p>Sétimo. Número de solicitantes que integrarán as listas</p>
    <p>Serán trinta as persoas demandantes seleccionadas entre todas as que figuren inscritas ou con solicitude de inscrición presentada ata a data desta resolución de inicio do procedemento.</p>
    <p>A orde de confección das referidas listas virá determinada pola orde de selección que derive do sorteo.</p>
    <p>Oitavo. Publicidade</p>
    <p>A resolución de inicio do procedemento de adxudicación publicarase no Diario Oficial de Galicia e as sucesivas publicacións, incluída a dita resolución de inicio do procedemento, a lista de persoas adxudicatarias provisionais resultante do sorteo e a resolución da lista definitiva de persoas adxudicatarias/espera, de acordo cos artigos 22.1 e 24.3 do Decreto 1/2010, do 8 de xaneiro, publicaranse nos taboleiros de anuncios do Concello de Vigo, no da Área Provincial do IGVS e na páxina web do organismo.</p>
    <p>Esta publicidade substituirá ás notificacións persoais, de conformidade co previsto no artigo 45 da Lei 39/2015, do 1 de outubro, do procedemento administrativo común das administracións públicas.</p>
    <p>Tras a publicación da lista provisional as persoas solicitantes que se consideren prexudicadas no seu dereito disporán dun prazo de dez días desde a publicación, para presentar reclamacións ante a Comisión Provincial de Vivenda de Pontevedra, que deberá adoptar a resolución que proceda no prazo máximo de tres meses.</p>
    <p>Noveno. Asignación de vivendas</p>
    <p>A Área Provincial do IGVS notificará á persoa adxudicataria definitiva as características da vivenda que se lle vai adxudicar, tal notificación deberá conter, entre outros, os seguintes datos:</p>
    <p>– Tipo de vivenda.</p>
    <p>– Superficie útil.</p>
    <p>– Réxime de adxudicación.</p>
    <p>– Prezo de renda.</p>
    <p>As persoas adxudicatarias definitivas disporán dun prazo de dez días hábiles para aceptar ou renunciar á adxudicación e, no caso de aceptar, deberán efectuar, dentro do prazo indicado, o ingreso da fianza e os gastos que procedan.</p>
    <p>Décimo. Data do sorteo</p>
    <p>O sorteo celebrarase as 10.00 horas do día 30 de xullo de 2018, ante persoa que dea fe pública, na sala de xuntas da Área Provincial do IGVS, sito na rúa Alcalde Hevia, nº 7, Pontevedra.</p>
    <p>Undécimo. Vixencia da lista de espera</p>
    <p>Ao abeiro do artigo 30 do Decreto 1/2010, do 8 de xaneiro, a vixencia da lista de espera resultante deste sorteo será dun ano, contado a partir da data en que se aproben as listas definitivas de persoas adxudicatarias/espera, utilizándose por rigorosa orde de prelación, para as vacantes que se produzan nesta promoción (expediente PO-97/020), durante a vixencia dela.</p>
    <p>Pontevedra, 25 de xuño de 2018</p>
    <footer><p>José Luís Díez Yáñez<br>Presidente da Comisión Provincial de Vivenda de Pontevedra</p></footer>

