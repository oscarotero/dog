---
date: '2006-06-19'
page: 9
number: 116
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Decreto 99/2006, do 15 de xuño, polo que se regula a planificación, estrutura,
  organización e funcionamento da formación permanente do profesorado dos
  centros da Comunidade Autónoma de Galicia sostidos con fondos públicos.
range: Decreto
---
<p>A Lei orgánica 2/2006, de educación, do 3 de maio, no seu título III, capítulos III e IV, referidos á formación e ao recoñecemento, apoio e valoración do profesorado, e nos artigos 102, 103 e 105, establece que a formación permanente constitúe un dereito e unha obriga de todo o profesorado e unha responsabilidade das administracións educativas e dos propios centros. Así mesmo, establece que as administracións educativas planificarán as actividades de formación do profesorado, garantirán unha oferta diversificada e gratuíta e promoverán as medidas oportunas para favorecer a participación do profesorado nelas.</p>
<p>O Decreto 585/2005, do 29 de decembro, polo que se establece a estrutura orgánica de Consellería de Educación e Ordenación Universitaria, recolle, nos seus artigos 5 e 6, a competencia das direccións xerais de Ordenación e Innovación Educativa e de Formación Profesional e Ensinanzas Especiais na planificación e desenvolvemento da formación permanente do profesorado.</p>
<p>A organización, planificación, xestión e avaliación da formación permanente do profesorado está regulada polo Decreto 245/1999, do 29 de xullo.</p>
<p>A experiencia acumulada ao longo dos cinco anos de implantación da estrutura definida polo Decreto 245/1999, apoiada pola análise da situación que se dá noutras comunidades autónomas e tamén nos países do contorno próximo, aconsellan a introdución de modificacións nas actuais estruturas de formación permanente do profesorado. Estas modificacións aféctanlle á distribución xeográfica das estruturas de formación e ao seu regulamento, ao perfil das persoas asesoras, ás áreas de intervención e ao papel que desempeñan as entidades colaboradoras.</p>
<p>Trátase, polo tanto, de establecer unha formación continua sensible ás necesidades do profesorado, ás demandas sociais e ás recomendacións dos organismos internacionais, aberta á colaboración con institucións académicas e outras de recoñecido prestixio e valor no ámbito educativo, inserida no contorno sociocultural e lingüístico e suxeita aos procesos avaliativos que garantan a súa calidade e favorezan a súa mellora continua.</p>
<p>En virtude do anteriormente exposto, por proposta da conselleira de Educación e Ordenación Universitaria, consultado o Consello Escolar de Galicia, oído o Consello Consultivo de Galicia e logo da deli</p>
<p>beración do Consello da Xunta de Galicia, na súa reunión do día quince de xuño de dous mil seis,</p>
<p>DISPOÑO:</p>
<p>Capítulo I</p>
<p>Obxecto, definición e ámbito de aplicación</p>
<p>Artigo 1º.-Obxecto e definición.</p>
<p>1. O presente decreto ten por obxecto regular a planificación, estrutura, organización e funcionamento da formación permanente do profesorado dos centros educativos da Comunidade Autónoma de Galicia sostidos con fondos públicos.</p>
<p>2. Concíbese a formación permanente como un dereito e unha obriga de todo o profesorado e unha responsabilidade da Administración pública e dos propios centros. A Administración educativa planificará as actividades de formación do profesorado, garantirá unha oferta diversificada e gratuíta destas actividades e establecerá as medidas oportunas para favorecer a participación do profesorado nelas.</p>
<p>3. A finalidade da formación permanente é a de promover o desenvolvemento profesional do profesorado para a mellora da práctica educativa, concibindo a formación do profesorado como un deber e un dereito que a Administración educativa debe garantir a todo o profesorado.</p>
<p>Artigo 2º.-Ámbito de aplicación.</p>
<p>O presente decreto aplicarase á formación permanente do profesorado de educación infantil, educación primaria, educación secundaria, formación profesional, educación de adultos e ensinanzas de réxime especial dos centros educativos sostidos con fondos públicos.</p>
<p>Capítulo II</p>
<p>Planificación da formación permanente</p>
<p>do profesorado</p>
<p>Artigo 3º.-Planificación da formación.</p>
<p>A planificación da formación permanente do profesorado realizarase a través:</p>
<p>1. Do Plan Marco da Formación Permanente do Profesorado en Galicia.</p>
<p>2. Dos plans trianuais de formación permanente do profesorado.</p>
<p>3. Dos plans anuais de formación do profesorado.</p>
<p>4. Dos plans de formación dos centros de formación e recursos.</p>
<p>Artigo 4º.-O Plan Marco da Formación Permanente do Profesorado en Galicia.</p>
<p>1. As accións de formación permanente do profesorado planificaranse de acordo co que se estableza no Plan Marco da Formación Permanente do Profesorado en Galicia.</p>
<p>2. Este plan, que atenderá as directrices fixadas no Plan Xeral de Normalización Lingüística, comprenderá un conxunto de principios, programas específicos e orientacións para a formación permanente do profesorado, entre os que se incluirá o principio de igualdade e non-discriminación entre mulleres e homes. Os programas de formación permanente</p>
<p>deberán contemplar a adecuación dos coñecementos e métodos á evolución das ciencias e das didácticas específicas, así como todos aqueles aspectos de coordinación, orientación, titoría, atención educativa á diversidade e organización encamiñados a mellorar a calidade do ensino e o funcionamento dos centros.</p>
<p>3. A duración do Plan Marco non será superior a seis anos e será aprobado pola conselleira ou conselleiro de educación.</p>
<p>Artigo 5º.-Os plans trianuais de formación permanente do profesorado.</p>
<p>1. Os plans trianuais deberán reflectir os obxectivos xerais e as liñas prioritarias de actuación que servirán de referente para a formación permanente do profesorado durante un período de tres anos.</p>
<p>2. Estes plans desenvolverán os programas específicos que estableza o Plan Marco e darán resposta ás necesidades de formación que presente o profesorado para o logro das súas competencias profesionais.</p>
<p>3. Os plans trianuais serán aprobados polas direccións xerais competentes en formación permanente do profesorado.</p>
<p>Artigo 6º.-O Plan Anual de Formación do Profesorado.</p>
<p>1. O plan anual será a concreción dos plans trianuais para cada curso escolar e abarcará o conxunto de actuacións que as direccións xerais determinen sobre formación permanente do profesorado. Este plan incluirá as accións específicas dirixidas ao profesorado de formación profesional.</p>
<p>2. Neste plan incluiranse os plans elaborados por cada un dos centros de formación e recursos.</p>
<p>3. Os plans anuais serán aprobados polas direccións xerais competentes en formación permanente do profesorado.</p>
<p>Artigo 7º.-Os plans de formación dos centros de formación e recursos.</p>
<p>1. Comprenderán a concreción dos plans trianuais para cada curso escolar en cada un dos centros de formación e recursos.</p>
<p>2. Para a súa elaboración teranse en conta as necesidades de formación detectadas polos órganos competentes na formación permanente, as propostas realizadas polo profesorado, os principios establecidos no Plan Marco e as prioridades e directrices elaboradas polas direccións xerais das que depende a formación permanente do profesorado.</p>
<p>3. Serán aprobados polos consellos de formación de cada centro de formación e recursos e, posteriormente, polas direccións xerais competentes en formación permanente do profesorado.</p>
<p>Artigo 8º.-Colaboración con outras institucións.</p>
<p>A Consellería de Educación e Ordenación Universitaria poderá establecer, nas condicións que se determinen, canles de colaboración en materia de formación do profesorado con outras institucións.</p>
<p>Capítulo III</p>
<p>Avaliación e rexistro da formación</p>
<p>permanente do profesorado</p>
<p>Artigo 9º.-A avaliación dos plans de formación e a da súa repercusión no sistema educativo.</p>
<p>1. A finalidade da avaliación da formación permanente será analizar e contrastar os procesos e resultados obtidos no desenvolvemento da formación. Será un proceso sistemático e formativo.</p>
<p>2. Para a análise dos procesos e resultados da avaliación dos plans de formación, ao final de cada curso escolar, o Servizo de Formación do Profesorado e os centros de formación e recursos elaborarán unha memoria na que se contemple a valoración sobre a súa actuación no seu ámbito de formación con indicación:</p>
<p>a) Do grao de consecución dos obxectivos propostos.</p>
<p>b) Das actividades executadas.</p>
<p>c) Das actividades desenvolvidas pero non planificadas.</p>
<p>d) Dos niveis de participación do profesorado.</p>
<p>e) Das necesidades ou demandas de formación detectadas.</p>
<p>f) Das iniciativas de innovación educativa emprendidas.</p>
<p>g) Da valoración dos recursos empregados.</p>
<p>h) Das propostas de mellora para a planificación, a organización, o desenvolvemento e a coordinación da formación para o futuro.</p>
<p>3. Coa información obtida, a Consellería de Educación e Ordenación Universitaria elaborará e difundirá un informe anual que contemple os resultados da formación impartida.</p>
<p>4. Ao remate de cada plan trianual de formación permanente do profesorado, a Consellería de Educación e Ordenación Universitaria constituirá unha comisión para realizar a avaliación da formación impartida e da súa repercusión no sistema educativo. Arbitraranse as medidas necesarias para que o profesorado participe nesta avaliación.</p>
<p>Artigo 10º.-Rexistro da formación permanente do profesorado.</p>
<p>Existirá un rexistro xeral de actividades de formación permanente no Servizo de Formación do Profesorado e un rexistro auxiliar en cada centro de formación e recursos.</p>
<p>Capítulo IV</p>
<p>Órganos competentes en formación permanente</p>
<p>do profesorado</p>
<p>Sección primeira</p>
<p>Órganos competentes en formación permanente</p>
<p>do profesorado</p>
<p>Artigo 11º.-Órganos competentes en formación permanente do profesorado.</p>
<p>1. Os órganos competentes en formación permanente do profesorado son o Servizo de Formación do Profesorado e os centros de formación e recursos.</p>
<p>2. É competencia da Consellería de Educación e Ordenación Universitaria a creación, modificación ou supresión dos centros de formación e recursos.</p>
<p>Sección segunda</p>
<p>O Servizo de Formación do Profesorado</p>
<p>Artigo 12º.-O Servizo de Formación do Profesorado.</p>
<p>É a unidade administrativa responsable da organización e coordinación das accións da formación permanente do profesorado. Nel estarán integrados os asesores e asesoras que se determinen.</p>
<p>Artigo 13º.-Funcións do Servizo de Formación do Profesorado.</p>
<p>Correspóndelle ao Servizo de Formación do Profesorado, baixo a dirección da subdirección xeral, desenvolver as seguintes funcións:</p>
<p>a) Coordinar o desenvolvemento dos plans de formación do profesorado.</p>
<p>b) Coordinar a rede de centros de formación e recursos.</p>
<p>c) Organizar e executar a formación inicial e permanente do persoal adscrito ás estruturas de formación do profesorado.</p>
<p>d) Investigar sobre a formación permanente do profesorado e constituír, para os centros educativos, un referente de apoio, innovación e dinamización educativa.</p>
<p>e) Xestionar os proxectos da Consellería de Educación e Ordenación Universitaria relacionados co seu ámbito de competencia.</p>
<p>f) Promover e xestionar as convocatorias de accións de apoio á formación do profesorado.</p>
<p>g) Calquera outra análoga que lle sexa encomendada dentro do ámbito das súas competencias.</p>
<p>Artigo 14º.-Os asesores e asesoras do Servizo de Formación do Profesorado.</p>
<p>1. Os asesores e asesoras de formación serán persoas funcionarias de carreira dos corpos docentes que imparten ensinanzas non universitarias e con destino en centros dependentes da Consellería de Educación e Ordenación Universitaria.</p>
<p>2. A definición das prazas e os seus perfís profesionais determinaranse a través da normativa que desenvolva o presente decreto.</p>
<p>Artigo 15º.-Funcións dos asesores e asesoras do Servizo de Formación do Profesorado.</p>
<p>Son funcións dos asesores e asesoras as seguintes:</p>
<p>a) Recompilar, actualizar e difundir a información sobre as diferentes áreas de coñecemento e de intervención didáctica e profesional.</p>
<p>b) Participar no deseño e desenvolvemento curricular da súa área ou materia.</p>
<p>c) Coordinar a elaboración dos plans trianuais de formación permanente do profesorado.</p>
<p>d) Organizar e xestionar as actividades das direccións xerais incluídas no Plan Anual de Formación.</p>
<p>e) Colaborar no deseño, planificación e realización de accións de avaliación dos plans de formación do profesorado, así como na apreciación da incidencia de tales plans de formación na mellora da calidade do proceso de ensino-aprendizaxe.</p>
<p>f) Propoñer investigacións e/ou innovacións na formación permanente do profesorado.</p>
<p>g) Propoñer a formulación de acordos ou convenios de colaboración con outras institucións, para a realización de accións de formación permanente do profesorado.</p>
<p>h) Participar naqueloutras funcións de xestión da formación permanente que son competencia do Servizo de Formación do Profesorado.</p>
<p>i) Colaborar na elaboración da memoria do Servizo de Formación do Profesorado.</p>
<p>j) Aqueloutras que, dentro do ámbito das súas competencias, lle sexan encomendadas pola Consellería de Educación e Ordenación Universitaria.</p>
<p>Artigo 16º.-Selección, nomeamento e avaliación.</p>
<p>1. Os asesores e asesoras do Servizo de Formación do Profesorado serán seleccionados mediante concurso público entre o funcionariado de carreira dos corpos docentes que imparten ensinanzas non universitarias e con destino en centros dependentes da Consellería de Educación e Ordenación Universitaria, que determinará os requisitos das persoas candidatas e os criterios de selección.</p>
<p>2. Estas persoas serán nomeadas, en réxime de comisión de servizos e con reserva do posto de traballo de orixe, por un período de tres anos, ampliable a outros tres condicionado á superación dun proceso de avaliación do exercicio da súa actividade. Os dous períodos da comisión de servizos correspóndense coa duración do Plan Marco e dos plans trianuais.</p>
<p>3. O primeiro ano do nomeamento terá a consideración de período de prácticas e a súa valoración positiva resolverá a continuidade no posto.</p>
<p>4. Rematado o período de seis anos, e para poder optar de novo ao desempeño desta función, as persoas asesoras deberán incorporarse ao exercicio da docencia durante dous cursos.</p>
<p>5. O proceso de avaliación destes asesores e asesoras determinarase na normativa que desenvolva o presente decreto.</p>
<p>6. As prazas de asesorías de formación serán consideradas de natureza docente co mesmo recoñecemento para efectos administrativos e de mérito que os cargos asimilados nos centros educativos.</p>
<p>Artigo 17º.-Formación inicial e continua.</p>
<p>1. Os asesores e asesoras seleccionados deberán participar nunha acción de formación inicial que programen as direccións xerais. O seu deseño e duración contemplarase na normativa que desenvolverá este decreto.</p>
<p>2. Así mesmo, deberán participar na formación continuada programada anualmente por estas direccións xerais.</p>
<p>Sección terceira</p>
<p>Os centros de formación e recursos</p>
<p>Artigo 18º.-Os centros de formación e recursos (CFR).</p>
<p>1. Os centros de formación e recursos son as unidades responsables da planificación e organización da formación permanente do profesorado no seu ámbito de actuación e prestan un servizo de apoio ao profesorado que exerce as súas funcións nos niveis educativos non universitarios.</p>
<p>2. A Consellería de Educación e Ordenación Universitaria determinará o número de centros de formación e recursos necesarios, a súa localización e o seu ámbito de actuación.</p>
<p>3. Dependen funcionalmente da dirección xeral da que dependa o Servizo de Formación do Profesorado e organicamente da delegación provincial da Consellería de Educación e Ordenación Universitaria correspondente.</p>
<p>4. Na súa estrutura contarán con seccións que posibiliten un maior acercamento da formación aos centros educativos.</p>
<p>5. Estarán integrados polo persoal docente e de administración e servizos que se determine para cada centro de formación e recursos en función do número de centros educativos adscritos, das modalidades de ensinanza que impartan e do número de profesores e profesoras que neles exercen, así como da extensión xeográfica que abranguen e da súa accesibilidade.</p>
<p>Artigo 19º.-Funcións dos centros de formación e recursos.</p>
<p>Son funcións dos centros de formación e recursos:</p>
<p>a) Detectar e recoller as necesidades e demandas de formación nos centros educativos do seu ámbito de actuación e propoñer iniciativas e accións formativas que as satisfagan.</p>
<p>b) Deseñar e desenvolver o plan de formación do profesorado do seu ámbito.</p>
<p>c) Promover accións de formación do profesorado nos centros, encamiñadas a impulsar a investigación educativa, fomentando e apoiando a participación do profesorado en seminarios permanentes, grupos de traballo, proxectos de formación en centros ou calquera outra modalidade de formación.</p>
<p>d) Promover a innovación e as actividades de intercambio, debate e difusión de experiencias educativas entre o profesorado.</p>
<p>e) Promover a elaboración de materiais didácticos e de apoio á acción educativa.</p>
<p>f) Participar en actividades de dinamización social e cultural en colaboración cos centros educativos do seu ámbito de actuación.</p>
<p>g) Proporcionar ao profesorado do seu ámbito territorial un servizo de documentación, elaboración e difusión de material didáctico, así como o acceso ao uso dos recursos pedagóxicos e dos fondos das súas bibliotecas e mediatecas.</p>
<p>h) Promover accións de formación orientadas á normalización lingüística.</p>
<p>i) Colaborar con outras institucións en accións relativas á formación permanente e á innovación educativa.</p>
<p>j) Calquera outra que a Administración educativa lle encomende en relación cos obxectivos propios do centro.</p>
<p>k) Participar nos estudos e nas accións de avaliación relativos á formación permanente do profesorado.</p>
<p>Artigo 20º.-Organización e funcionamento dos centros de formación e recursos.</p>
<p>1. Para garantir a súa autonomía pedagóxica, así como a súa adecuación ao contorno, os centros de formación e recursos deberán elaborar o seu proxecto específico de centro no que quedarán definidos, cando menos, os principios de actuación, os procesos que orienten as súas propostas anuais, os procesos de avaliación, a estrutura organizativa e responsabilidades, a normativa interna de funcionamento, a coordinación cos centros adscritos e coas persoas coordinadoras de formación nos centros, a normativa de uso e préstamo dos recursos e o proceso de detección de necesidades.</p>
<p>2. O proxecto de centro será elaborado polo equipo de asesores e asesoras de formación baixo a coordinación do director ou directora, aprobarase polo Consello de Formación e, posteriormente, pola dirección xeral competente.</p>
<p>Artigo 21º.-Os órganos de goberno dos centros de formación e recursos.</p>
<p>1. Os órganos de goberno dos centros de formación e recursos terán carácter unipersoal e colexiado.</p>
<p>2. Son órganos unipersoais a dirección e a secretaría e colexiados o Consello de Formación e o equipo de asesores e asesoras de formación.</p>
<p>3. Os cargos de dirección e secretaría e as prazas das asesorías de formación serán considerados de natureza docente co mesmo recoñecemento a efectos administrativos e de mérito que os cargos asimilados nos centros educativos.</p>
<p>Artigo 22º.-A dirección dos centros de formación e recursos.</p>
<p>1. O director ou directora é a persoa responsable do centro de formación e recursos e representante da Administración educativa.</p>
<p>2. Será seleccionada mediante concurso público entre o funcionariado de carreira dos corpos docentes que imparten ensinanzas non universitarias e con destino en centros dependentes da Consellería de Educación e Ordenación Universitaria, que determinará os requisitos das persoas candidatas e os criterios de selección.</p>
<p>3. As persoas directoras serán nomeadas, en réxime de comisión de servizos e con reserva do posto de traballo de orixe, por un período de tres anos, ampliable a outros tres condicionado á superación dun proceso de avaliación do exercicio da súa actividade. Os dous períodos da comisión de servizos correspóndense coa duración do Plan Marco e dos plans trianuais.</p>
<p>4. O primeiro ano do nomeamento terá a consideración de período de prácticas e a súa valoración positiva resolverá a continuidade no posto.</p>
<p>5. Rematado o período de seis anos, e para poder optar de novo ao desempeño desta función, as persoas directoras deberán incorporarse ao exercicio da docencia durante dous cursos.</p>
<p>6. A persoa titular das direccións dos centros de formación e recursos deberá participar nunha acción de formación inicial que programe a dirección xeral. O seu deseño e duración contemplarase na normativa que desenvolverá este decreto.</p>
<p>7. O proceso de avaliación dos directores ou directoras dos centros de formación e recursos determinarase na normativa que desenvolva o presente decreto.</p>
<p>Artigo 23º.-Funcións da dirección dos centros de formación e recursos.</p>
<p>Correspondelle á persoa titular da dirección dos centros de formación e recursos o desenvolvemento das seguintes funcións:</p>
<p>a) Exercer a xefatura de todo o persoal adscrito ao centro.</p>
<p>b) Representar oficialmente o centro.</p>
<p>c) Visar as certificacións e documentos oficiais do centro.</p>
<p>d) Promover a formación continuada do equipo de asesores e asesoras de formación, sen prexuízo das súas competencias e das do Consello de Formación.</p>
<p>e) Dirixir e coordinar o Plan de Formación do Profesorado do Centro de Formación e Recursos e as actividades do centro.</p>
<p>f) Coordinar a avaliación dos programas pertinentes no ámbito do centro.</p>
<p>g) Convocar e presidir as reunións do equipo de asesores e asesoras de formación e do Consello de Formación.</p>
<p>h) Facilitar a coordinación co resto do centros de formación e recursos e outras institucións da súa demarcación que poidan favorecer a realización das actividades de formación.</p>
<p>i) Elevar unha memoria anual aos servizos correspondentes da dirección xeral competente sobre as actividades e situación xeral do centro.</p>
<p>j) En materia de persoal, contratación e autorización de gasto, correspóndenlle idénticas competencias que ás direccións de centros docentes non universitarios.</p>
<p>k) Calquera outra que lle sexa atribuída pola administración educativa, dentro do ámbito das súas competencias.</p>
<p>Artigo 24º.-A secretaría dos centros de formación e recursos.</p>
<p>1. O secretario ou secretaria será nomeado, por proposta da dirección do centro e unha vez oído o equipo asesor, polo delegado ou delegada da Consellería de Educación e Ordenación Universitaria da provincia por un período de tres anos renovables.</p>
<p>2. Deberá ser un membro do devandito equipo de asesores e asesoras de formación e terá dereito á redución horaria correspondente.</p>
<p>3. A Consellería de Educación e Ordenación Universitaria poderá establecer, dentro do seu horario de asesoría, o tempo dedicado a esta actividade.</p>
<p>4. Ademais das causas de cesamento que se determinen a través da normativa que desenvolva o presente decreto, o secretario ou secretaria cesará, en todo caso, ao rematar o seu nomeamento como asesor ou asesora.</p>
<p>Artigo 25º.-Funcións da secretaría dos centros de formación e recursos.</p>
<p>A persoa responsable da secretaría do centro de formación e recursos desenvolverá as seguintes funcións:</p>
<p>a) As da dirección na súa ausencia.</p>
<p>b) A organización administrativa do centro de acordo coa dirección.</p>
<p>c) Actuar como secretario ou secretaria, con voz e sen voto, nas reunións do Consello de Formación.</p>
<p>d) Custodiar os libros de actas, de contabilidade, de rexistro de actividades de formación, de participantes e certificacións, rexistro de inventario e os arquivos do centro.</p>
<p>e) Expedir as certificacións propias do cargo.</p>
<p>f) Confeccionar o inventario do centro e mantelo actualizado.</p>
<p>g) Calquera outra función que lle encomende a dirección dentro do seu ámbito de competencia ou que estableza o regulamento de réxime interno.</p>
<p>Artigo 26º.-O equipo de asesores e asesoras dos centros de formación e recursos.</p>
<p>O equipo de asesores e asesoras de formación estará composto pola persoa titular da dirección do centro, o secretario ou secretaria do centro que actuará como tal e os asesores e asesoras de formación que se determinen para cada centro de formación e recursos.</p>
<p>Artigo 27º.-Funcións do equipo de asesores e asesoras dos centros de formación e recursos.</p>
<p>Son funcións do equipo de asesores e asesoras as seguintes:</p>
<p>a) Deseñar as accións de formación permanente do profesorado.</p>
<p>b) Elaborar o proxecto de centro e a memoria anual.</p>
<p>c) Avaliar a formación realizada.</p>
<p>d) Planificar a detección de necesidades de formación do profesorado.</p>
<p>e) Elixir a súa representación no Consello de Formación.</p>
<p>Artigo 28º.-Os asesores e asesoras de formación.</p>
<p>1. Os asesores e asesoras de formación serán funcionarios e funcionarias de carreira dos corpos docentes que imparten ensinanzas non universitarias e con destino en centros dependentes da Consellería de Educación e Ordenación Universitaria.</p>
<p>2. Terán competencias de carácter xeneralista e de especialidade en función do perfil requirido para a súa selección e a competencia suficiente para desenvolver o seu traballo no idioma galego.</p>
<p>3. Os perfís de asesoría serán os seguintes:</p>
<p>a) Área ou ámbito de educación infantil.</p>
<p>b) Área ou ámbito de educación primaria.</p>
<p>c) Área ou ámbito de lingua francesa.</p>
<p>d) Área ou ámbito de lingua inglesa.</p>
<p>e) Área ou ámbito de lingua galega.</p>
<p>f) Área ou ámbito de lingua castelá.</p>
<p>g) Área ou ámbito científico/tecnolóxico.</p>
<p>h) Área ou ámbito matemático.</p>
<p>i) Área ou ámbito humanístico.</p>
<p>j) Área ou ámbito de integración e orientación.</p>
<p>k) Área ou ámbito da educación artística.</p>
<p>l) Área ou ámbito da educación física.</p>
<p>m) Área da tecnoloxía da información e da comunicación.</p>
<p>n) Área ou ámbito de formación profesional.</p>
<p>o) Área ou ámbito de educación en valores.</p>
<p>p) Área ou ámbito de bibliotecas escolares.</p>
<p>4. Correspóndelle á Consellería de Educación e Ordenación Universitaria a determinación doutras áreas ou ámbitos de asesoramento dos centros de formación e recursos, e a supresión ou modificación das anteriormente sinaladas.</p>
<p>Artigo 29º.-Selección e nomeamento dos asesores e asesoras dos centros de formación e recursos.</p>
<p>1. As persoas asesoras do equipo de formación serán seleccionadas mediante concurso público entre o funcionariado de carreira dos corpos docentes que imparten ensinanzas non universitarias e con destino en centros dependentes da Consellería de Educación e Ordenación Universitaria, que determinará os requisitos das persoas candidatas e os criterios de selección.</p>
<p>2. Serán nomeadas, en réxime de comisión de servizos e con reserva do posto de traballo de orixe, por un período de tres anos, ampliable a outros tres</p>
<p>condicionado á superación dun proceso de avaliación do exercicio da súa actividade. Os dous períodos da comisión de servizos correspóndense coa duración do Plan Marco e dos plans trianuais.</p>
<p>3. O primeiro ano do nomeamento terá a consideración de período de prácticas e a súa valoración positiva resolverá a continuidade no posto.</p>
<p>4. Rematado o período de seis anos, e para poder optar de novo ao desempeño desta función, as persoas asesoras deberán incorporarse ao exercicio da docencia durante dous cursos.</p>
<p>5. O proceso de avaliación dos asesores e asesoras dos centros de formación e recursos determinarase na normativa que desenvolva o presente decreto.</p>
<p>6. As prazas das asesorías de formación consideraranse de natureza docente co mesmo recoñecemento para efectos administrativos e de mérito que os cargos asimilados nos centros educativos.</p>
<p>Artigo 30º.-Formación inicial e continua dos asesores e asesoras dos centros de formación e recursos.</p>
<p>1. Os asesores e asesoras seleccionados deberán participar nun curso de formación inicial que programe a dirección xeral. O seu deseño e duración contemplarase na normativa que desenvolva este decreto.</p>
<p>2. Así mesmo, deberán participar na formación continuada programada anualmente polas direccións xerais e desenvolver o plan de formación interna propia do seu centro.</p>
<p>Artigo 31º.-Funcións dos asesores e asesoras dos centros de formación e recursos.</p>
<p>Son funcións dos asesores e asesoras de formación:</p>
<p>a) Deseñar e elaborar as acción de formación do profesorado do centro de formación e recursos.</p>
<p>b) Planificar e deseñar a detección de necesidades de formación do profesorado.</p>
<p>c) Participar na elaboración, xestión, desenvolvemento, aplicación e avaliación da programación anual e as actividades do centro.</p>
<p>d) Apoiar e asesorar o profesorado dos centros docentes do seu ámbito de actuación.</p>
<p>e) Participar en todos aqueles programas que estableza a dirección xeral competente, especialmente naqueles que garden relación co seu perfil profesional.</p>
<p>f) Colaborar na xestión administrativa e na organización do centro.</p>
<p>g) Desenvolver funcións docentes nas actividades de formación permanente do profesorado.</p>
<p>h) Participar na elaboración e difusión dos materiais que resulten do desenvolvemento das diferentes modalidades de formación.</p>
<p>i) Visitar periodicamente os centros educativos e manter reunións co seu profesorado para fomentar a formación permanente e, especialmente, cos coordinadores e coordinadoras de formación.</p>
<p>j) Colaborar na realización do inventario, adquisición, organización, préstamo, mantemento, difusión e xestión dos recursos do centro.</p>
<p>k) Promover, impulsar e colaborar nas actividades necesarias para acadar os obxectivos fixados na área do ensino no Plan Xeral de Normalización Lingüística.</p>
<p>l) Cantas outras lles atribúan os órganos competentes da consellería, dentro do ámbito das súas competencias.</p>
<p>Artigo 32º.-Persoal de administración e servizos dos centros de formación e recursos.</p>
<p>Os centros de formación e recursos terán asignado o persoal de administración e servizos necesario para o desempeño das súas funcións e a atención ao público.</p>
<p>Artigo 33º.-O Consello de Formación dos centros de formación e recursos.</p>
<p>1. O Consello de Formación dos centros de formación e recursos estará constituído por:</p>
<p>a) A persoa titular da dirección que exercerá a presidencia.</p>
<p>b) O secretario ou secretaria do centro de formación e recursos que actuará como secretario ou secretaria con voz e sen voto.</p>
<p>c) Dous asesores ou asesoras elixidos polo equipo asesor de formación de entre os seus membros.</p>
<p>d) Unha persoa representante do Servizo de Inspección Educativa designada pola delegación provincial da Consellería de Educación e Ordenación Universitaria.</p>
<p>e) Tres coordinadores ou coordinadoras de formación do profesorado, elixidos polas persoas coordinadoras de formación da zona, de tal forma que aparezan representados os diferentes réximes de ensinanza.</p>
<p>f) Unha persoa representante dos movementos de renovación pedagóxica.</p>
<p>g) Dúas persoas que representen ás organizacións sindicais con presenza na mesa sectorial docente.</p>
<p>2. En caso de ausencia da presidencia, asumirá a súa función o asesor ou asesora en quen delegue a dirección de entre os membros do Consello de Formación elixidos en representación do equipo asesor de formación.</p>
<p>3. Os membros electos do Consello de Formación renovaranse cada catro anos.</p>
<p>Artigo 34º.-Funcións do Consello de Formación.</p>
<p>Correspondelle ao Consello de Formación:</p>
<p>a) Contribuír á detección das necesidades de formación do profesorado da zona e á elaboración e difusión do seu programa de actuación.</p>
<p>b) Aprobar a proposta de Plan de Formación do Profesorado para cada curso escolar.</p>
<p>c) Aprobar o proxecto de centro do centro de formación e recursos.</p>
<p>d) Aprobar o programa de actuación anual do centro, tendo en conta as directrices da Consellería de Educación e Ordenación Universitaria.</p>
<p>e) Aprobar a memoria anual de actividades do centro e os informes de avaliación pertinentes.</p>
<p>f) Supervisar a actividade xeral do centro nos aspectos administrativos, económicos e académicos.</p>
<p>g) Cantas outras lle atribúa o proxecto de centro.</p>
<p>Capítulo V</p>
<p>A coordinación da formación</p>
<p>nos centros educativos</p>
<p>Artigo 35º.-O coordinador ou coordinadora de formación nos centros educativos.</p>
<p>1. A Consellería de Educación e Ordenación Universitaria regulará as condicións nas que os centros educativos que impartan ensinanzas de educación infantil, primaria, secundaria, formación profesional, ensinanzas de réxime especial e educación de persoas adultas designarán o coordinador ou coordinadora de formación do profesorado do seu centro.</p>
<p>2. A persoa coordinadora de formación do profesorado será docente, con destino definitivo no centro educativo e elixida polo claustro do profesorado. Desempeñará as súas funcións durante un período de tres anos, renovable, se é o caso, e cesará ao final deste ou cando se dea algunha das causas recollidas nos artigos 59 ou 76 dos regulamentos orgánicos das escolas de educación infantil, dos colexios de educación primaria e dos institutos de educación secundaria, respectivamente, e no artigo 26 do Decreto 7/1999, polo que se implantan e regulan os centros públicos integrados.</p>
<p>3. Cando se produza o cesamento da persoa coordinadora de formación antes de finalizar o prazo para o que foi designada, seguirase o procedemento sinalado no punto anterior.</p>
<p>4. O desempeño desta función terá o mesmo recoñecemento para efectos administrativos e de mérito que os cargos de xefatura de departamento ou de coordinación docente establecidos nos respectivos regulamentos orgánicos. Así mesmo, a Consellería de Educación e Ordenación Universitaria poderá establecer, dentro do horario xeral do profesorado, o tempo dedicado a esta actividade.</p>
<p>5. A persoa coordinadora de formación deberá participar nunha actividade de formación que convocarán os centros de formación e recursos ao inicio do curso escolar, sen detrimento das de seguimento e dos posibles encontros que se poidan programar.</p>
<p>6. Nos centros privados concertados a designación da persoa coordinadora de formación do profesorado levarase a cabo entre o colectivo docente dos niveis concertados de acordo co establecido na súa lexislación específica.</p>
<p>Artigo 36º.-Funcións da persoa coordinadora de formación.</p>
<p>Correspóndelle á persoa coordinadora de formación, baixo a dirección da xefatura de estudos, a realización das seguintes funcións:</p>
<p>a) Colaborar co centro de formación e recursos na planificación e realización das actividades de formación no propio centro.</p>
<p>b) Promover a reflexión, o intercambio de experiencias e a resolución de problemas relacionados coa formación entre o profesorado do centro.</p>
<p>c) Planificar e organizar as actividades de formación do profesorado realizadas polo centro.</p>
<p>d) Recoller as necesidades de formación detectadas no centro e canalizalas ao centro de formación e recursos.</p>
<p>e) Propiciar os apoios demandados polo centro en canto a recursos pedagóxicos e didácticos que poidan facilitar os centros de formación e recursos ou outras institucións formativas.</p>
<p>Disposicións adicionais</p>
<p>Primeira.-Como consecuencia da modificación do perfil das prazas de asesoría nas estruturas de formación do profesorado que establece o presente decreto, para o próximo curso académico 2006-2007 sairán a concurso todas as prazas das citadas estruturas.</p>
<p>Segunda.-Resultará de aplicación ás persoas directoras dos centros de formación e recursos o Decreto 120/2002, do 22 de marzo, polo que se regula a consolidación parcial do complemento específico de dirección de centros escolares públicos.</p>
<p>Disposicións transitorias</p>
<p>Primeira.-Para os efectos da selección do persoal, poderá participar o funcionariado docente que reúna os requisitos que se establezan en desenvolvemento dos artigos 16º, 22º e 29º do presente decreto, incluídos os que actualmente están prestando servizos nas estruturas de formación permanente do profesorado.</p>
<p>Segunda.-A provisión das asesorías previstas no artigo 28º do presente decreto realizarase progresivamente, de acordo coas dispoñibilidades orzamentarias. En tanto non se cubran todas as asesorías, a Consellería de Educación e Ordenación Universitaria poderá convocar prazas de asesores e asesoras que agrupen a máis dun perfil.</p>
<p>Disposición derrogatoria</p>
<p>Única.-Queda derrogado o Decreto 245/1999, do 29 de xullo, polo que se regula a formación permanente do profesorado que imparte ensinanzas de niveis non universitarios, así como cantas normas de igual ou inferior rango se opoñan ao establecido neste decreto.</p>
<p>Disposicións derradeiras</p>
<p>Primeira.-Autorízase a Consellería de Educación e Ordenación Universitaria para ditar, dentro do ámbito das súas competencias, as normas precisas para a aplicación e o desenvolvemento deste decreto.</p>
<p>Segunda.-Este decreto entrarán en vigor o día seguinte ao da súa publicación no Diario Oficial de Galicia.</p>
<p>Santiago de Compostela, quince de xuño de dous mil seis.</p>
<p>Emilio Pérez Touriño</p>
<p>Presidente</p>
<p>Laura Sánchez Piñón</p>
<p>Conselleira de Educación e Ordenación Universitaria</p>

