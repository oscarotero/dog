---
date: '2001-04-26'
id: '6E96'
page: 5
number: 81
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 22 de marzo de 2001, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo do sector do comercio de bazares, artigos de
  regalo, venda de xoguetes, adorno e reclamo.
range: Resolución
url: 'https://www.xunta.gal/dog/Publicados/2001/20010426/Anuncio6E96_gl.html'
---
<p>Visto o texto do convenio colectivo do sector do comercio de bazares, artigos de regalo, venda de xoguetes, adorno e reclamo, con nº de código 3600325 que tivo entrada nesta delegación provincial o día 19-3-2001, subscrito en representación da parte económica pola Asociación Provincial de Empresarios do Comercio de Bazares e Artigos de Regalo, e da parte social, polas centrais sindicais CC.OO. e UXT, en data 5-3-2001. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 22 de marzo de 2001.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo provincial de comercio</p>
<p>de bazares, venda de xoguetes, artigos de regalo,</p>
<p>adorno e reclamo de Pontevedra</p>
<p>Artigo 1º.-Partes asinantes.</p>
<p>Son partes asinantes do presente convenio as centrais sindicais CC.OO. e UXT, en representación dos traballadores, e a Asociación Provincial de Empresarios do Comercio de Bazares e Artigos de</p>
<p>Regalo da provincia de Pontevedra, en representación dos empresarios do sector.</p>
<p>Artigo 2º.-Ámbito de aplicación.</p>
<p>O presente convenio é de aplicación obrigatoria a todas aquelas empresas englobadas no sector de comercio de bazares, de venda de xoguetes, artigos de regalo, adorno e reclamo, con centros de traballo comprendidos dentro da provincia de Pontevedra.</p>
<p>Artigo 3º.-Ámbito persoal.</p>
<p>Afectará tanto ó persoal que actualmente preste os seus servicios nas referidas empresas, como a aquel que ingrese no futuro, durante a vixencia do convenio.</p>
<p>Artigo 4º.-Vixencia.</p>
<p>O convenio entrará en vigor ós quince días da súa sinatura, aínda que os seus efectos económicos rexerán a partir do 1 de xaneiro de 2001.</p>
<p>Artigo 5º.-Duración.</p>
<p>O presente convenio terá unha duración de dous anos, finalizando os seus efectos o 31 de decembro de 2002, prorrogándose automaticamente por anualidades, se non media denuncia das partes con tres meses, polo menos, ó termo da súa vixencia.</p>
<p>Artigo 6º.-Compensación e absorción.</p>
<p>As condicións que se establecen no presente convenio compensarán calquera das existentes no momento de entrar en vigor, e absorberán as que no futuro poidan establecerse, calquera que sexa a norma de que se deriven.</p>
<p>Artigo 7º.-Retribucións.</p>
<p>Os soldos e salarios correspondentes ás distintas categorías son os que, para cada ano, figuran nas táboas salariais anexas.</p>
<p>Artigo 8º.-Non discriminación por razón de sexo.</p>
<p>O empresario está obrigado a pagar pola prestación dun traballo igual o mesmo salario, tanto por salario base, como polos complementos salariais, sen discriminación ningunha por razón de sexo.</p>
<p>Artigo 9º.-Gratificacións extraordinarias.</p>
<p>Establécense como gratificacións extraordinarias as seguintes:</p>
<p>-Paga de xullo; igual a unha mensualidade do salario base máis a antigüidade, se é o caso, en concepto de gratificación de xullo.</p>
<p>-Paga de outubro; consistente en 16 días do salario base e maila antigüidade, se é o caso.</p>
<p>-Paga de decembro; igual a unha mensualidade do salario base e maila antigüidade, se é o caso, en concepto de gratificación de Nadal.</p>
<p>-Paga de marzo; igual a unha mensualidade do salario base e maila antigüidade, se é o caso, en concepto de participación en beneficios.</p>
<p>Artigo 10º.-Antigüidade.</p>
<p>Os aumentos periódicos por tempo de servicio ata o 31 de marzo de 2001, consistirán en trienios na contía do cinco por cento sobre os salarios deste convenio.</p>
<p>A partir da citada data do 31 de marzo de 2001, desaparece o concepto e tratamento do complemento persoal de antigüidade, tanto nos seus aspectos normativos como retributivos.</p>
<p>Como consecuencia desta eliminación, teranse en conta os seguintes compromisos:</p>
<p>a) Os traballadores manterán e consolidarán tan só os importes daqueles trienios que devengasen polo complemento persoal de antigüidade ó 31 de marzo de 2001, polo que non se terán en conta os tramos intermedios.</p>
<p>b) Os importes obtidos ó abeiro do previsto na letra anterior manteranse invariables e por tempo indefinido como un complemento retributivo ad personam, é dicir, non sufrirán modificacións en ningún sentido e por ningunha causa, extinguíndose xuntamente coa extinción do contrato do traballador.</p>
<p>c) Este complemento retributivo ad personam reflectirase nos recibos oficiais de salario coa denominación de antigüidade consolidada.</p>
<p>Artigo 11º.-Saídas e axudas de custo.</p>
<p>Se por necesidades de servicio tivese que desprazarse algún traballador fóra da cidade na que habitualmente ten o seu destino, a empresa aboaralle os gastos que efectuase, logo da presentación dos xustificantes correspondentes. En compensación daqueles gastos dos que non resulte posible a xustificación, o persoal terá dereito, ademais, a unha axuda de custo segundo o desprazamento sexa por media xornada ou completa de:</p>
<p>-Ano 2001: 584 pesetas e 951 pesetas, respectivamente.</p>
<p>-Ano 2002: 613 pesetas e 999 pesetas, respectivamente.</p>
<p>Artigo 12º.-Xornada de traballo.</p>
<p>A xornada laboral será de 40 horas semanais de traballo efectivo.</p>
<p>Nos supostos de xornada continuada establecerase un período de descanso de 15 minutos, coñecido como «tempo de bocadillo», que se computará como tempo de traballo efectivo.</p>
<p>Artigo 13º.-Vacacións.</p>
<p>Todo o persoal cun ano na empresa desfrutará dun período de trinta e un días naturais de vacacións.</p>
<p>Artigo 14º.-Falecemento do traballador.</p>
<p>En caso de falecemento do traballador, aboaráselles ós seus habentes dereito tres mensualidades do salario real que percibise no momento do feito causante.</p>
<p>Artigo 15º.-Incapacidade temporal.</p>
<p>As empresas, en caso de incapacidade temporal, calquera que sexa a súa orixe, completarán as prestacións da Seguridade Social ata o 100% do salario real, durante doce meses, a partir do recibo da baixa.</p>
<p>Artigo 16º.-Xubilación.</p>
<p>Ó se produci-la xubilación dun traballador con quince anos de servicio, aboaráselle unha mensualidade; ata vintecinco anos, dúas mensualidades, e con máis de vintecinco anos, tres mensualidades.</p>
<p>Non obstante, respectaranse as axudas superiores que por este concepto veñan outorgando as empresas.</p>
<p>Artigo 17º.-Faltas e sancións.</p>
<p>Aplicarase o disposto na lexislación vixente.</p>
<p>Artigo 18º.-Recoñecemento médico.</p>
<p>Recoméndaselles ós empresarios de bazares que voluntariamente e logo de acordo cos seus traballadores desexen que estes sexan sometidos a un recoñecemento médico, anualmente soliciten a información pertinente no Gabinete de Seguridade e Hixiene no Traballo de Rande.</p>
<p>Artigo 19º.-Permisos retribuídos.</p>
<p>Con independencia do disposto nos artigos 37.3º do Estatuto dos traballadores, o persoal, logo de aviso e xustificación, poderá ausentarse do traballo con dereito a remuneración, por algún dos motivos seguintes:</p>
<p>a) 15 días naturais en caso de matrimonio.</p>
<p>b) 5 días naturais nos casos de nacemento de fillo.</p>
<p>c) Ata 5 días naturais, por falecemento de cónxuxe, ascendentes, descendentes ou irmáns, así como accidente ou enfermidade graves ou hospitalización de cónxuxe, pais e fillos, téndose en conta para a súa concesión os desprazamentos que o traballador deba realizar e as demais circunstancias que en cada caso concorran.</p>
<p>d) Ata un máximo de catro días naturais ó ano por necesidade de atender persoalmente asuntos propios que non admitan demora, téndose en conta para iso os desprazamentos que o traballador teña que facer e as demais circunstancias que no caso concorran.</p>
<p>Esta licencia, demostrada a súa indubidable necesidade, concederase no acto, sen prexuízo das sancións que se lle poidan impor ó traballador que alegue causas que resulten falsas.</p>
<p>e) Así mesmo, o traballador terá dereito a unha licencia retribuída de dous días ó ano, sen necesidade de xustificala. Esta licencia non poderá ser acumulable a períodos vacacionais e deberá ser solicitada cunha antelación de 5 días, polo menos, para un deles; fixándose o segundo de acordo coas necesidades da empresa.</p>
<p>Esta licencia de dous días desaparecerá automaticamente do convenio, no suposto de que se produza, con carácter xeral e no ámbito nacional, unha reducción da xornada.</p>
<p>Os dereitos en materia de permisos retribuídos recoñecidos ós cónxuxes nas letras b) e c) do presente artigo, estenderanse ás parellas de feito inscritas no rexistro do organismo que competa; debendo acreditar nas previstas no punto c) un período de convivencia mínimo dun ano.</p>
<p>Artigo 20º.-Excedencia por maternidade.</p>
<p>As traballadoras que, como consecuencia do nacemento de fillo e para atende-lo seu coidado, soliciten un período de excedencia non superior a tres anos, contado desde a terminación do descanso de maternidade a que se refire o nº 3 do artigo 46 do Estatuto dos traballadores, terán dereito á reserva do posto de traballo e á reincorporación a este, unha vez finalizada a excedencia, sempre que soliciten o reingreso cun mes de antelación ó seu termo.</p>
<p>Artigo 21º.-Axuda escolar.</p>
<p>Esta axuda escolar será aboada en cada unha das doce mensualidades do ano, percibíndoa calquera que sexa o número de fillos, por un só deles, entendéndose como tal o de maior idade, na contía seguinte:</p>
<p>Ano 2001Ano 2002</p>
<p>-De 1 a 10 anos2.6582.791-De 11 a 14 anos5.3195.585-De 15 a 18 anos8.7339.169</p>
<p>Artigo 22º.-Roupa de traballo.</p>
<p>Os traballadores que proceda serán provistos obrigatoriamente por parte da empresa, de uniformes ou outras roupas de traballo das coñecidas e típicas para a realización das distintas e diversas actividades que o uso vén aconsellando.</p>
<p>A provisión de tales pezas de roupa débese facer ó comeza-la relación laboral entre a empresa e o traballador en número de dúas, que se reporán en anualidades sucesivas de maneira conveniente ou, polo menos, na metade delas.</p>
<p>Artigo 23º.-Desconto en compras.</p>
<p>O desconto mínimo nas compras que realice o persoal nas súas respectivas empresas será do quince por cento, salvo en artigos de oferta ou rebaixa, respectándose as situacións máis favorables que se veñan dando.</p>
<p>Artigo 24º.-Comisión paritaria.</p>
<p>Para a interpretación e cumprimento das cláusulas deste convenio, e para atender cantas cuestións se deriven da súa aplicación, establécese unha comisión paritaria, que estará integrada por tres representantes de cada unha das partes asinantes deste convenio.</p>
<p>Artigo 25º.-Lexislación subsidiaria.</p>
<p>En todo o non expresamente previsto neste convenio, aplicarase o que dispoñen as normas legais vixentes de aplicación.</p>
<p>Disposición adicional</p>
<p>Como consecuencia da reestructuración de categorías levada a cabo, coa eliminación das correspondentes ás de auxiliar de caixa, para os efectos retributivos estas asimilaranse á categoría de dependente.</p>
<p>Vigo, 5 de marzo de 2001.</p>
<p>Convenio colectivo de traballo para o sector de bazares, venda de xoguetes, artigos de regalo, adorno e reclamo de Pontevedra</p>
<p>Vixencia do 1 de xaneiro de 2001 ó 31 de decembro de 2001</p>
<table><tbody><tr><td></td></tr>
<tr><td>Categorías</td><td>Salario
mensual</td></tr>
<tr><td></td></tr>
</tbody></table>
<table><tbody><tr><td>A) Grupo mercantil.</td></tr>
<tr><td>1. Persoal mercantil técnico non titulado.</td></tr>
<tr><td>Xefe de división</td><td>133.258</td></tr>
<tr><td>Xefe de persoal, de compras, de vendas e encargado xeral</td><td>129.594</td></tr>
<tr><td>Encargado de establecemento</td><td>101.317</td></tr>
<tr><td>2. Persoal mercantil propiamente dito:</td></tr>
<tr><td>Viaxante, corredor de praza</td><td>96.738</td></tr>
<tr><td>Dependente</td><td>95.707</td></tr>
<tr><td>Dependente maior</td><td>105.095</td></tr>
<tr><td>B) Grupo administrativo.</td></tr>
<tr><td>Xefe de sección administrativa</td><td>109.789</td></tr>
<tr><td>Oficial administrativo e operador de máquinas contables</td><td>97.425</td></tr>
<tr><td>Auxiliar administrativo</td><td>92.845</td></tr>
<tr><td>C) Grupo de actividades auxiliares.</td></tr>
<tr><td>Escaparatista</td><td>109.789</td></tr>
<tr><td>Profesional de oficio de 1ª e 2ª</td><td>92.845</td></tr>
<tr><td>Mozo</td><td>92.845</td></tr>
<tr><td>D) Subalternos.</td></tr>
<tr><td>Persoal de limpeza</td><td>92.845</td></tr>
<tr><td>Persoal de limpeza por horas</td><td>323</td></tr>
</tbody></table>
<p>Vixencia do 1 de xaneiro de 2002 ó 31 de decembro de 2002</p>
<table><tbody><tr><td></td></tr>
<tr><td>Categorías</td><td>Salario
mensual</td></tr>
<tr><td></td></tr>
</tbody></table>
<table><tbody><tr><td>A) Grupo mercantil.</td></tr>
<tr><td>1. Persoal mercantil técnico non titulado.</td></tr>
<tr><td>Xefe de división</td><td>139.921</td></tr>
<tr><td>Xefe de persoal, de compras, de vendas e encargado xeral</td><td>136.074</td></tr>
<tr><td>Encargado de establecemento</td><td>106.383</td></tr>
<tr><td>2. Persoal mercantil propiamente dito:</td></tr>
<tr><td>Viaxante, corredor de praza</td><td>101.575</td></tr>
<tr><td>Dependente</td><td>100.493</td></tr>
<tr><td>Dependente maior</td><td>110.350</td></tr>
<tr><td>C) Grupo administrativo.</td></tr>
<tr><td>Xefe de sección administrativa</td><td>115.278</td></tr>
<tr><td>Oficial administrativo e operador de máquinas contables</td><td>102.296</td></tr>
<tr><td>Auxiliar administrativo</td><td>97.488</td></tr>
<tr><td>D) Grupo de actividades auxiliares.</td></tr>
<tr><td>Escaparatista</td><td>115.278</td></tr>
<tr><td>Profesional de oficio de 1ª e 2ª</td><td>97.488</td></tr>
<tr><td>Mozo</td><td>97.488</td></tr>
<tr><td>E) Subalternos.</td></tr>
<tr><td>Persoal de limpeza</td><td>97.488</td></tr>
<tr><td>Persoal de limpeza por horas</td><td>339</td></tr>
</tbody></table>

