---
date: '2001-12-04'
id: 1368E
page: 15
number: 234
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 301/2001, do 22 de novembro, polo que se declara a urxente ocupación,
  para efectos de expropiación forzosa, polo Concello de Mos, dos bens e
  dereitos necesarios para a realización das obras do proxecto de contorno do
  pavillón e piscinas municipais e plan especial de infraestructuras para a
  urbanización e acondicionamento do contorno da área educativa e recreativa de
  Petelos-Mos (concello de Mos-Pontevedra).
range: Decreto
url: 'https://www.xunta.gal/dog/Publicados/2001/20011204/Anuncio1368E_gl.html'
---
<p>O concello, en sesión celebrada o día 23 de decembro de 1999, aprobou o proxecto de contorno do pavillón e piscinas municipais e plan especial de infraestructuras para a urbanización e acondicionamento do contorno da área educativa e recreativa de Petelos-Mos e na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte do concello foi remitida a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día 7 de novembro de 2001.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. Este informe tivo entrada no rexistro xeral da Consellería de Xustiza, Interior e Relacións Laborais o día 4 de maio de 2001.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala o concello trátase de completa-lo proxecto no contorno do pavillón e piscinas municipais dada a necesidade de poñe-las súas instalacións, xa construídas, en funcionamento, cunha conexión directa coas distintas poboacións do concello e o complexo escolar da zona, para mellora-las condiccións de seguridade vial dos seus accesos, permiti-la posta en funcionamento das instalacións e o valado e sinalización do noiro, para evita-lo risco de accidentes; por todo isto faise necesario dispoñer dos terreos para construí-la única vía de acceso axeitada para comunica-la zona e que atravesa unha parcela cualificada como monte veciñal en man común e que é a que impide a conexión destas zonas.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vintedous de novembro do dous mil un,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, polo Concello de Mos para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de contorno do pavillón e piscinas municipais e plan especial de infraestructuras para a urbanización e acondicionamento do contorno da área educativa e recreativa de Petelos-Mos.</p>
<p>Santiago de Compostela, vintedous de novembro do dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

