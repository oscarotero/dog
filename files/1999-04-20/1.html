---
date: '1999-04-20'
id: 695A
page: 4
number: 74
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 95/1999, do 8 de abril, polo que se modifica o Decreto 309/1995, do 23
  de novembro, sobre incentivos para o desenvolvemento económico e fomento da
  actividade empresarial na Comunidade Autónoma de Galicia.
range: Decreto
url: 'https://www.xunta.gal/dog/Publicados/1999/19990420/Anuncio695A_gl.html'
---
<p>O Decreto 309/1995, do 23 de novembro, ten por finalidade regula-lo réxime xeral dos incentivos para o desenvolvemento e fomento da actividade empresarial da Comunidade Autónoma de Galicia sen prexuízo doutras liñas de axuda que, en uso das súas competencias, teñan ou poidan establece-las diversas consellerías da Xunta de Galicia.</p>
<p>Por iso, o mencionado decreto establece o marco ó que deben adaptarse as axudas públicas á actividade empresarial en Galicia, regulando as condicións e características destas axudas, que, entre outras, poidan consistir na subsidiación ó tipo de xuro de operacións financeiras. Cando esta modalidade de axudas está destinada ó financiamento de investimentos e de reestructuración de empresas, establécese un límite mínimo para o tipo de xuro que deba satisface-lo beneficiario despois de descontada a subsidiación, que na actualidade non pode ser inferior a dous puntos porcentuais.</p>
<p>A evolución dos mercados financeiros durante os dous últimos anos, que amosa unha tendencia á baixa dos tipos de xuro, repercute nas axudas financeiras, de maneira que as concesións de subvención ó tipo de xuro poden perder parte da súa efectividade ó estaren limitadas polo tipo de xuro mínimo indicado no parágrafo anterior. Isto cobra especial relevancia á hora de incentiva-los proxectos de investimento productivo, tanto de creación como de ampliación ou modernización de empresa, ó seren estes os de maior interese para a Comunidade Autónoma debido á súa incidencia na creación de emprego e ó seu potencial xerador de riqueza.</p>
<p>Polo tanto, considerando necesario efectuar unha modificación do Decreto 309/1995, do 23 de novembro, reducindo o límite do tipo de xuro mínimo que debe paga-lo beneficiario para os proxectos de investimento productivo, por proposta do conselleiro de Economía e Facenda e logo da deliberación do Consello da Xunta de Galicia na súa reunión do día oito de abril de mil novecentos noventa e nove,</p>
<p>DISPOÑO:</p>
<p>Artigo único.-Modificación normativa.</p>
<p>Modifícase o tipo de xuro que deba satisface-lo beneficiario unha vez descontada a subsidiación establecido no último parágrafo da letra b) do número 2 do artigo 7 do Decreto 309/1995, do 23 de novembro, quedando fixado no 1%.</p>
<p>Disposición transitoria</p>
<p>As operacións financeiras referidas a axudas concedidas con anterioridade á entrada en vigor deste decreto seguirán rexéndose polas condicións ó tipo de xuro vixentes no momento de concesión da axuda.</p>
<p>Disposicións derradeiras</p>
<p>Primeira.-Sen prexuízo das competencias das consellerías, organismos e entes públicos para realiza-las convocatorias específicas de axudas de conformidade co artigo 13 do Decreto 309/1995, do 23 de novembro, facúltase o conselleiro de Economía e Facenda para dicta-las disposicións necesarias para a aplicación do disposto neste decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, oito de abril de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

