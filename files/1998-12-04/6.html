---
date: '1998-12-04'
id: 6AEE
page: 13
number: 236
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 346/1998, do 20 de novembro, polo que se crean centros e se concede
  autorización para implantar estudios conducentes ás titulacións que se citan,
  no sistema universitario de Galicia.
range: Decreto
url: 'https://www.xunta.gal/dog/Publicados/1998/19981204/Anuncio6AEE_gl.html'
---
<p>A Lei 11/1989, do 20 de xullo, de ordenación do sistema universitario de Galicia (DOG nº 156, do 16 de agosto), supuxo a realización dunha planificación xeral do sistema. A esta planificación contribuíron decisivamente os seguintes decretos: Decreto 192/1993, do 29 de xullo, polo que se axustan titulacións impartidas na Comunidade Autónoma, se concede autorización de novos estudios e se crean máis centros no sistema universitario de Galicia (DOG do 17 de agosto); Decreto 250/1994, do 29 de xullo, polo que se axustan titulacións impartidas na Comunidade Autónoma e se concede autorización de novos estudios no sistema universitario de Galicia (DOG do 8 de agosto); Decreto 282/1995, do 19 de outubro, polo que se crean centros e se concede autorización para implantar estudios conducentes a titulacións novas no sistema universitario de Galicia (DOG do 27 de outubro); Decreto 384/1996, do 17 de outubro, polo que se crea a Facultade de Filosofía e a Facultade de Ciencias da Educación na </p>
<p>Universidade de Santiago de Compostela por segregación da Facultade de Filosofía e Ciencias da Educación e supresión da estructura administrativa da Escola Universitaria de Formación</p>
<p>do Profesorado de EXB no Campus de Santiago de Compostela (DOG do 5 de novembro) e o Decreto 248/1998, do 10 de setembro, polo que se autoriza o traslado dos estudios conducentes á obtención do título de licenciado/a en Filoloxía Galega do Campus de Pontevedra ó Campus de Vigo, da Universidade de Vigo (DOG do 18 de setembro).</p>
<p>Unha vez rematado o proceso de expansión do sistema universitario de Galicia, trabállase a prol da súa consolidación, atendendo expresamente os problemas derivados da definición específica de cada campus.</p>
<p>Neste decreto, baixo a formulación xeral exposta, considérase, para o sistema universitario de Galicia, a creación de determinados centros e a implantación de estudios que teñen cumpridos xa tódolos requisitos previos ó acto formal de creación por parte da Xunta de Galicia.</p>
<p>Con este decreto dáselle cumprimento á autorización de implantación dunha nova titulación na Universidade de Santiago de Compostela, no seu Campus de Lugo, a creación de novos centros e autorización de implantación de novas titulacións na Universidade de A Coruña, nos seus Campus da Coruña e de Ferrol, ademais da creación dun novo centro universitario na Universidade de Vigo, no seu Campus de Pontevedra.</p>
<p>Estas modificacións inscríbense no marco de aplicación dos principios de complementariedade interdisciplinar para grandes áreas científicas e de especialización de campus establecidos na LOSUG, e na reorganización dos centros existentes no sistema universitario de Galicia.</p>
<p>Por todo isto, en aplicación do artigo 2.4º da Lei 5/1987, do 27 de maio, do Consello Social da Universidade e do Consello Universitario de Galicia, por instancia do Consello Social da Universidade, co informe do Consello de Universidades e oído o Consello Universitario de Galicia, e en uso das atribucións conferidas pola Lei 1/1983, do 22 de febreiro (DOG nº 23, do 21 de marzo), reguladora da Xunta e do seu presidente, modificada pola Lei 11/1988, do 20 de outubro (DOG nº 208, do 28 de outubro), por proposta do conselleiro de Educación e Ordenación Universitaria e logo de deliberación do Consello da Xunta de Galicia na súa reunión do día vinte de novembro de mil novecentos noventa e oito,</p>
<p>DISPOÑO:</p>
<p>Universidade de Santiago de Compostela</p>
<p>Campus de Lugo.</p>
<p>Artigo 1º</p>
<p>Concédese autorización para que na Facultade de Ciencias se implante o segundo ciclo das ensinanzas conducentes á obtención do título de licenciado en química.</p>
<p>Universidade da Coruña</p>
<p>Campus da Coruña.</p>
<p>Artigo 2º</p>
<p>Concédese autorización para que na actual Facultade de Filoloxía, creada polo Decreto 416/1990, do 31 de xullo, e cambiada de denominación polo Decreto 282/1995, do 19 de outubro, se implanten as ensinanzas conducentes á obtención do título de licenciado/a en filoloxía galega.</p>
<p>Artigo 3º</p>
<p>1. Créase a Escola Universitaria de Terapia Ocupacional.</p>
<p>2. Concédese autorización para que na Escola Universitaria de Terapia Ocupacional se alberguen as ensinanzas conducentes á obtención do título de diplomado/a en Terapia Ocupacional, xa autorizadas polo Decreto 192/1993, do 29 de xullo (DOG do 17 de agosto), segregándose estas ensinanzas da Escola Universitaria de Fisioterapia, na que estaban albergadas en virtude do Decreto 282/1995, do 19 de outubro (DOG do 27 de outubro).</p>
<p>Artigo 4º</p>
<p>1. Autorízase a adscrición da Escola de Turismo «Centro Español de Nuevas Profesiones» da Coruña á Universidade da Coruña, como Escola Universitaria de Turismo, de acordo co establecido no punto 1 da disposición transitoria quinta do Real decreto 259/1996, do 16 de febreiro (BOE do 5 de marzo), sobre incorporación á universidade dos estudios superiores de turismo, e no convenio de adscrición subscrito entre a Escola de Turismo «Centro Español de Nuevas Profesiones» da Coruña e a Universidade da Coruña.</p>
<p>2. Concédese autorización para que na citada Escola Universitaria de Turismo se implanten as ensinanzas conducentes á obtención do título de diplomado/a en turismo.</p>
<p>Campus de Ferrol.</p>
<p>Artigo 5º</p>
<p>1. Créase a Escola Universitaria de Deseño Industrial.</p>
<p>2. Concédese autorización para que na citada escola universitaria se implanten as ensinanzas conducentes á obtención do título de enxeñeiro/a técnico/a en deseño industrial.</p>
<p>Artigo 6º</p>
<p>1. Créase a Escola Universitaria de Enfermería e Podoloxía, por transformación da Escola Universitaria de Enfermería, creada polo Decreto 416/1990, do 31 de xullo (DOG do 10 de agosto).</p>
<p>2. Concédese autorización para que na citada Escola Universitaria de Enfermería e Podoloxía se impartan as ensinanzas conducentes á obtención do título</p>
<p>de diplomado/a en enfermería, xa autorizadas polo Decreto 416/1990, do 31 de xullo, e se implanten as ensinanzas conducentes á obtención do título de diplomado/a en podoloxía.</p>
<p>Universidade de Vigo</p>
<p>Campus de Pontevedra.</p>
<p>Artigo 7º</p>
<p>1. Créase a Escola Universitaria de Fisioterapia.</p>
<p>2. Concédese autorización para que na Escola Universitaria de Fisioterapia se alberguen as ensinanzas conducentes á obtención do título de diplomado/a en fisioterapia, xa autorizadas polo Decreto 192/1993, do 29 de xullo (DOG do 17 de agosto), segregándose estas ensinanzas da Facultade de Ciencias Sociais na que estaban albergadas en virtude do citado Decreto 192/1993, do 29 de xullo.</p>
<p>Disposicións adicionais</p>
<p>Primeira.-Respecto da homologación dos plans de estudios, as universidades ateranse ó disposto no artigo 10 do Real decreto 1497/1987, do 27 de novembro (BOE do 14 de decembro), modificado polos seguintes reais decretos: Real decreto 1267/1994, do 10 de xuño (BOE do 11 de xuño); Real decreto 2347/1996, do 8 de novembro (BOE do 23 de novembro); Real decreto 614/1997, do 25 de abril (BOE do 16 de maio) e Real decreto 779/1998, do 30 de abril (BOE do 1 de maio).</p>
<p>Segunda.-A efectiva impartición dos estudios autorizados nos artigos 1º, 2º, 4º, 5º e 6º deste decreto queda sometida ó procedemento ordinario que cómpre segundo a Lei 11/1983, do 25 de agosto, de reforma universitaria e, en concreto, o Real decreto 1497/1987, do 27 de novembro, polo que se establecen as directrices xerais comúns dos plans de estudios dos títulos universitarios de carácter oficial e con validez en todo o territorio nacional, e os reais decretos que o modifican.</p>
<p>Disposicións derradeiras</p>
<p>Primeira.-Autorízase o conselleiro de Educación e Ordenación Universitaria para que, no ámbito das súas competencias, dicte as disposicións necesarias para o desenvolvemento do presente decreto.</p>
<p>Segunda.-O presente decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vinte de novembro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>10933</p>

