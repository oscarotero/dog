---
date: '2021-08-20'
id: G0599-060821-0004
page: 42014
number: 160
agency: Consellería de Emprego e Igualdade
section: III. Outras disposicións.
title: >-
  EXTRACTO da Orde do 4 de agosto de 2021 pola que se establecen as bases
  reguladoras de axudas a centros especiais de emprego (CEE) co fin de promover
  a integración laboral das persoas con discapacidade e se procede á súa
  convocatoria para as anualidades 2021-2022. Programa III: axudas ao mantemento
  do custo salarial nos CEE (código de procedemento TR341M).
range: Orde
url: >-
  https://www.xunta.gal/dog/Publicados/2021/20210820/AnuncioG0599-060821-0004_gl.html
---
<p>BDNS (Identif.): 579694.</p>
    <p>De conformidade co previsto nos artigos 18 e 20 da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (http://www.pap.minhap.gob.es/bdnstrans/index).</p>
    <p>Primeiro. <em>Entidades beneficiarias</em></p>
    <p>Os centros especiais de emprego que figuren inscritos como tales no Rexistro Administrativo de Centros Especiais de Emprego de Galicia, de acordo co disposto no Decreto 200/2005, do 7 de xullo, polo que se regula a autorización administrativa e a inscrición no Rexistro Administrativo de Centros Especiais de Emprego de Galicia, e a súa organización e funcionamento (DOG núm. 138, do 19 de xullo), sempre que se cumpran as condicións e os requisitos establecidos no capítulo IV das bases reguladoras.</p>
    <p>Así mesmo, poderán ser beneficiarias aquelas entidades que na data de presentación da solicitude de axudas teñan solicitada a súa cualificación como centro especial de emprego ou ampliación de novos centros de traballo.</p>
    <p>Segundo. <em>Obxecto</em></p>
    <p>O obxecto deste programa é axudar os CEE a financiaren o custo salarial de todas as persoas traballadoras con discapacidade contratadas en centros de traballo do territorio da Comunidade Autónoma de Galicia.</p>
    <p>Terceiro. <em>Contía e condicións da subvención</em></p>
    <p>Subvencionarase cun importe do 50 % do salario mínimo interprofesional (SMI) correspondente ás mensualidades indicadas na convocatoria, para as persoas con discapacidade contratadas nos centros especiais de emprego que estean de alta na Seguridade Social.</p>
    <p>Para as persoas con discapacidade incluídas nalgún dos supostos do artigo 5.2, o importe será o 60 % do SMI. </p>
    <p>No suposto de contratos de traballo a tempo parcial, a contía da subvención reducirase proporcionalmente. No suposto de que nun mesmo mes se produzan variacións na duración da xornada, soamente se terá en conta a porcentaxe da xornada laboral inferior para calcular a contía que se concederá nesa mensualidade.</p>
    <p>Cuarto. <em>Bases reguladoras e convocatoria</em></p>
    <p>Orde do 4 de agosto de 2021 pola que se establecen as bases reguladoras de axudas a centros especiais de emprego (CEE) co fin de promover a integración laboral das persoas con discapacidade e se procede á súa convocatoria para as anualidades 2021-2022 (códigos de procedemento TR341K, TR341E, TR341N e TR341M).</p>
    <p>Quinto. <em>Importe</em></p>
    <p>Para a concesión destas axudas destínanse dezasete millóns setecentos mil euros (17.700.000,00 €) coa seguinte distribución por anualidades:</p>
    <p>Anualidade 2021: seis millóns cento cinco mil euros (6.105.000 €). </p>
    <p>Anualidade 2022: once millóns cincocentos noventa e cinco mil euros (11.595.000 €).</p>
    <p>Sexto. <em>Prazo de presentación de solicitudes </em></p>
    <p>O prazo de presentación de solicitudes será ata o día 30 de setembro de 2021.</p>
    <p>Sétimo. <em>Período subvencionable e xustificación das axudas</em></p>
    <p>Con cargo á anualidade 2021 subvencionaranse as mensualidades de xullo a outubro de 2021. </p>
    <p>Con cargo á anualidade orzamentaria de 2022 subvencionaranse as mensualidades de novembro e decembro de 2021 e as mensualidades de xaneiro a xuño de 2022.</p>
    <p>A presentación da conta xustificativa necesaria para o pagamento final das axudas do Programa III de subvencións ao custo salarial (detallada por anualidades) será ao remate do período subvencionable, como data máxima o 30 de setembro de 2022.</p>
    <p>Santiago de Compostela, 4 de agosto de 2021</p>
    <footer><p> María Jesús Lorenzana Somoza<br>Conselleira de Emprego e Igualdade</p></footer>

