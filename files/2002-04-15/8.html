---
date: '2002-04-15'
id: '68E2'
page: 4
number: 72
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 3 de abril de 2002 pola que se convoca o Premio Elías Valiña 2002 ó
  esforzo revitalizador e promocional do Camiño de Santiago.
range: Orde
url: 'https://www.xunta.gal/dog/Publicados/2002/20020415/Anuncio68E2_gl.html'
---
<p>O Camiño de Santiago constitúe desde o século IX, unha importante vía de comunicación e intercambio cultural entre os pobos de Europa que se mantén ata ós nosos días.</p>
<p>Gracias á adopción dunha serie de medidas encamiñadas á conservación, revitalización e promoción do Camiño de Santiago, asistimos na última década do século XX a un novo renacemento da Ruta Xacobea.</p>
<p>Neste sentido, a Consellería de Cultura, Comunicación Social e Turismo, no marco das súas competencias, co informe favorable do Comité Internacional de Expertos do Camiño de Santiago e o parecer da Federación das Asociacións de Amigos do Camiño de Santiago e outras entidades relacionadas co Camiño, creou por Orde do 27 de agosto de 1996 o Premio Elías Valiña ó esforzo revitalizador e promocional do Camiño de Santiago co fin de estimula-lo labor de persoas que, como Elías Valiña, considerado hoxe como un dos maiores revitalizadores do Camiño de Santiago, dedicaron gran parte da súa actividade á recuperación e promoción do Camiño de Santiago, levando a cabo tarefas de sinalización, limpeza, enumeración quilométrica e incluso fomentando a creación de asociacións de Amigos do Camiño que velen pola conservación das respectivas parcelas ó longo da Ruta Xacobea.</p>
<p>O artigo 2 da mencionada orde establece que o premio terá carácter anual e que se realizará por orde da Consellería de Cultura, Comunicación Social e Turismo. No cumprimento deste mandado, a Xerencia de Promoción do Camiño de Santiago, en uso das competencias conferidas polo Decreto 8/1998, do 8 de xaneiro, que regula o desenvolvemento da estructura orgánica da Consellería de Cultura, Comunicación Social e Turismo, estima de grande interese a creación deste premio para potencia-lo labor de numerosas entidades na revitalización e promoción dos Camiños de Santiago.</p>
<p>Para tal fin,</p>
<p>DISPOÑO:</p>
<p>Artigo 1º</p>
<p>A Consellería de Cultura, Comunicación Social e Turismo convoca o Premio Elías Valiña 2002 ó esforzo revitalizador e promocional do Camiño de Santiago co fin de recoñecer e recompensa-los méritos de todas aquelas institucións, asociacións ou entidades culturais que dediquen unha parte significativa da súa actividade á revitalización e promoción do Camiño de Santiago, contribuíndo así ó coñecemento e divulgación do significado histórico, relixioso e cultural da Ruta Xacobea.</p>
<p>Artigo 2º</p>
<p>O cobramento da contía deste premio, que será de 6.100 euros, farase con cargo á aplicación orza</p>
<p>mentaria 10.01. 353-D.480.0 dos orzamentos prorrogados da Comunidade Autónoma de Galicia para o 2002.</p>
<p>Artigo 3º</p>
<p>1. Poderán ser candidatos ó premio as institucións, asociacións culturais, padroados ou fundacións que desenvolvan a súa actividade revitalizadora ou promocional tanto dentro como fóra de Galicia.</p>
<p>2. As candidaturas poderán ser presentadas mediante escrito dirixido á Xerencia de Promoción do Camiño de Santiago da Consellería de Cultura, Comunicación Social e Turismo, edificio administrativo San Caetano, bloque 5, 15771, Santiago de Compostela. O prazo de presentación de candidaturas rematará o 30 de setembro de 2002. Deberase enviar un orixinal e dúas copias do traballo presentado e irán acompañadas dunha memoria que exporá a importancia e relevancia que a candidatura proposta tivo e/ou ten no desenvolvemento do labor revitalizador e promocional da Ruta Xacobea.</p>
<p>Tamén poderán presentar candidaturas con acompañamento de igual memoria as entidades inscritas no Rexistro de Entidades de Promoción do Camiño de Santiago.</p>
<p>No caso de existir documentación suficiente presentada polas devanditas entidades nas dependencias da Xerencia de Promoción do Camiño de Santiago, bastará a remisión da solicitude de aceptación da candidatura para ser válida esta, pero deberán especificar en virtude de qué actividades ou proxectos se consideran merecedores do premio.</p>
<p>3. O escrito de presentación da candidatura e a memoria á que fai referencia o parágrafo anterior ou, de se-lo caso, a proposta razoada ou a solicitude, serán presentadas no rexistro xeral da Consellería de Cultura, Comunicación Social e Turismo, ou en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, nas condicións establecidas no devandito artigo.</p>
<p>Artigo 4º</p>
<p>O premio será outorgado por un xurado presidido polo Conselleiro de Cultura, Comunicación Social e Turismo ou persoa en quen delegue e estará integrado polos seguintes membros:</p>
<p>-O presidente do Comité Internacional de Expertos do Camiño de Santiago.</p>
<p>-Dous membros nomeados polo Comité Internacional de Expertos do Camiño de Santiago.</p>
<p>-As institucións, asociacións culturais, padroados ou fundacións que resultaran gañadores en anteriores convocatorias.</p>
<p>-Os presidentes das entidades inscritas no Rexistro de Entidades do Camiño de Santiago cos números</p>
<p>21, 22, 23 e 24, que serán substituídos o vindeiro ano polos catro seguintes e así sucesivamente ata que rotasen todos.</p>
<p>As decisións do xurado, mesmo as que se adopten sobre calquera incidente, serán inapelables, e daranse a coñecer mediante publicación no DOG e por comunicación directa ó galardoado.</p>
<p>Artigo 5º</p>
<p>O premio poderá outorgarse de maneira individual ou compartida ou declararse deserto.</p>
<p>A institución ou asociación premiada recibirá unha placa e o importe do premio que lle será aboado mediante transferencia bancaria por valor da súa contía total. No caso de que o premio sexa compartido, repartirase equitativamente entre os galardoados.</p>
<p>Artigo 6º</p>
<p>A documentación da candidatura premiada ó abeiro desta convocatoria quedará en poder, para o seu axeitado arquivo, da Consellería de Cultura, Comunicación Social e Turismo, reservándose a esta o dereito de divulgación da devandita documentación por calquera medio de reproducción.</p>
<p>A documentación das restantes candidaturas seralles devolta ós interesados no caso de que estes o soliciten expresamente.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 3 de abril de 2002.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

