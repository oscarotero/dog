---
date: '2013-06-11'
id: G0164-070613-0002
page: 21813
number: 110
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  DECRETO 86/2013, do 6 de xuño, polo que se modifica o Decreto 39/2013, do 21
  de febreiro, polo que se aproba a oferta de emprego público correspondente a
  prazas de persoal funcionario dos corpos docentes que imparten as ensinanzas
  reguladas na Lei orgánica 2/2006, do 3 de maio, de educación, da Comunidade
  Autónoma de Galicia para o ano 2013.
range: Decreto
url: >-
  https://www.xunta.gal/dog/Publicados/2013/20130611/AnuncioG0164-070613-0002_gl.html
---
<p>Por Decreto 39/2013, do 21 de febreiro, aprobouse a oferta de emprego público correspondente ao exercicio de 2013 para persoal funcionario dos corpos docentes que imparten as ensinanzas reguladas na Lei orgánica 2/2006, do 3 de maio, de educación, da Comunidade Autónoma de Galicia.</p>
    <p>No artigo 2 do citado decreto cuantifícase a oferta de emprego: 200 prazas do corpo de mestres e 22 prazas do corpo de inspectores de Educación.</p>
    <p>Coa finalidade de clarificar a procedencia das citadas prazas, resulta conveniente modificar ese decreto.</p>
    <p>De conformidade co exposto, por proposta do conselleiro de Cultura, Educación e Ordenación Universitaria, no exercicio da facultade outorgada polo artigo 34 da Lei 1/1983, do 22 de febreiro, reguladora da Xunta e a súa Presidencia, modificada polas leis 11/1988, do 20 de outubro, 2/2007, do 28 de marzo, e 12/2007, do 27 de xullo, e logo de deliberación do Consello da Xunta de Galicia, na súa reunión do día seis de xuño de dous mil trece,</p>
    <h2>DISPOÑO:</h2>
    <p>Artigo único. Modificación dos artigos 1 e 2 do Decreto 39/2013, do 21 de febreiro</p>
    <p>O artigo 1 do Decreto 39/2013, do 21 de febreiro, queda redactado como segue: </p>
    <p>«Artigo 1. Aprobación da oferta de emprego público dos corpos docentes.</p>
    <p>Apróbase a oferta de emprego público correspondente aos corpos docentes que imparten as ensinanzas reguladas na Lei orgánica 2/2006, do 3 de maio, de educación, correspondente ao presente exercicio, nos termos que se establecen neste decreto e de conformidade co disposto no artigo 31.6 do Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia. A determinación de prazas e a súa correlación coas ofertas de emprego público dos anos 2012 e 2013, é a expresada no artigo 2».</p>
    <p>O artigo 2 do Decreto 39/2013, do 21 de febreiro, queda redactado como segue:</p>
    <p>1. Cuantificación da oferta de emprego público.</p>
    <p>Corpo de mestres: 200</p>
    <p>Corpo de inspectores de Educación: 22</p>
    <p>2. Do total das prazas, 117 corresponden á taxa de reposición do 10 % das baixas definitivas do persoal funcionario dos corpos docentes que imparten as ensinanzas reguladas na Lei orgánica 2/2006, do 3 de maio, de educación, e do corpo docente de inspectores de Educación prevista, en relación coa oferta de emprego público de 2012, no artigo 23 da Lei 2/2012, do 29 de xuño, de orzamentos xerais do Estado para 2012.</p>
    <p>3. Así mesmo, 105 prazas corresponden á taxa de reposición do 10% das baixas definitivas do persoal funcionario dos corpos docentes que imparten as ensinanzas reguladas na Lei orgánica 2/2006, do 3 de maio, de Educación, e corpo docente de inspectores de Educación prevista, en relación coa oferta de emprego público de 2013, no artigo 23 da Lei 17/2012, do 27 de decembro, de orzamentos xerais do Estado para 2013.</p>
    <p>Disposición derradeira</p>
    <p>O presente decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, seis de xuño de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Jesús Vázquez Abad<br>Conselleiro de Cultura, Educación e Ordenación Universitaria</p>

