---
date: '2014-06-30'
id: G2018-200614-0004
page: 29394
number: 122
agency: Universidade de Santiago de Compostela
section: III. Outras disposicións.
title: >-
  RESOLUCIÓN do 19 de xuño de 2014 sobre delegación de competencias en
  determinados órganos universitarios.
range: Resolución
url: >-
  https://www.xunta.gal/dog/Publicados/2014/20140630/AnuncioG2018-200614-0004_gl.html
---
<footer><p>I</p></footer>
    <p>O artigo 82 dos estatutos da Universidade de Santiago de Compostela (USC) determina as competencias do reitor, o cal, como máxima autoridade académica e de representación de aquela, desempeña a súa dirección, goberno e xestión, así como o desenvolvemento das liñas de actuación aprobadas polos órganos colexiados.</p>
    <p>Esa amplitude de atribucións ao reitor fai necesario que sexan delegadas estas funcións noutros órganos universitarios, principalmente nos vicerreitores e vicerreitoras, os cales deben asumir, en primeira instancia, as decisións e asinar os actos administrativos nas materias da súa competencia, coas excepcións pertinentes, e sen prexuízo do dereito do titular das competencias de avocalas en calquera momento.</p>
    <footer><p>II</p></footer>
    <p>A Lei de réxime xurídico das administracións públicas e do procedemento administrativo común regula a delegación de competencias no seu artigo 13 e establece que os órganos das distintas administracións públicas poderán delegar o exercicio das competencias que teñan atribuídas noutros órganos da mesma Administración. O punto segundo deste artigo determina as prohibicións de delegación, así como a imposibilidade de delegar competencias que xa se posúan por delegación.</p>
    <footer><p>III</p></footer>
    <p>Logo da elección do reitor e o seu nomeamento polo Decreto 62/2014, do 28 de maio, establécese, por Resolución do 9 de xuño de 2014, a estrutura de goberno coa denominación das vicerreitorías.</p>
    <p>Por todo o anterior, esta reitoría, no uso das atribucións conferidas polos artigos 20 da Lei orgánica de universidades e 85 dos estatutos da Universidade de Santiago de Compostela,</p>
    <footer><p>RESOLVE:</p></footer>
    <p>I. Delegación de competencias en favor dos/as vicerreitores/as e vicerreitores/as.</p>
    <p>Primeiro. Queda delegada nos/as vicerreitores/as da universidade, dentro do ámbito da actividade que a cada un deles se lle encomende, a facultade de resolver os expedientes e asuntos con competencia atribuída ao reitor, a de asinaren os documentos necesarios para o efecto, así como a coordinación e dirección dos servizos da súa competencia.</p>
    <p>Segundo. Esta delegación abrangue tanto os actos administrativos de simple xestión ou trámite como os definitivos que poñan fin aos procedementos administrativos.</p>
    <p>Terceiro. Os/as vicerreitores/as poderán realizar todo tipo de actos de xestión, de comunicación e de trámite en materias propias da súa vicerreitoría.</p>
    <p>Cuarto. Así mesmo, delégase nos vicerreitores e vicerreitoras a competencia dos seguintes actos:</p>
    <p>a) Vicerreitoría de Investigación e Innovación:</p>
    <p>1. A promoción, dirección e avaliación da produción científica e das actividades de I+D+i da Universidade de Santiago de Compostela, impulsando a excelencia e a mellora da calidade da investigación.</p>
    <p>2. A promoción e a dirección de iniciativas e programas de seguimento da produción científica, ademais da dirección dos procesos de valorización dos resultados de investigación e de transferencia de coñecemento.</p>
    <p>3. A planificación, coordinación e desenvolvemento das infraestruturas e servizos científico-técnicos de apoio á produción científica e á investigación. </p>
    <p>4. O apoio e a promoción dunha organización eficiente, competitiva e sustentable de grupos de investigación, unidades científico-tecnolóxicas ou redes de investigadores.</p>
    <p>5. A definición, dirección e seguimento dos procesos de rexistro, protección, promoción e comercialización de resultados I+D+i, así como o impulso e apoio á creación de empresas con base en resultados de investigación.</p>
    <p>6. A proposta e formalización de actividades realizadas ao abeiro do artigo 83 da LOU, aprobadas pola Comisión de Actividades e Servizos de I+D de acordo co Regulamento aprobado polo Consello de Goberno da USC do 20 de xuño de 2005, así como a resolución das reclamacións.</p>
    <p>7. A proposta de contratación de persoal investigador ou de apoio á investigación contratado con cargo ás actividades de I+D+i, logo de informe da Secretaría Xeral.</p>
    <p>8. A concesión dos permisos e licenzas do persoal investigador en formación.</p>
    <p>9. O nomeamento do persoal de administración e servizos colaborador nos proxectos I+D.</p>
    <p>10. A autorización de pagamentos dos complementos retributivos establecidos na normativa vixente ao persoal docente e investigador, pola súa participación en actividades e proxectos de I+D+i.</p>
    <p>11. A formalización de pólizas de seguro de investigadores en formación.</p>
    <p>12. A representación legal da universidade nas solicitudes e xestión de proxectos e outras axudas de investigación, calquera que sexa a institución convocante. </p>
    <p>13. A elaboración dos informes necesarios para concorrer a convocatorias de axudas doutros organismos, así como a conformidade nos informes de seguimento e informes finais dos proxectos e accións de investigación con cargo a financiamento externo.</p>
    <p>14. A autorización da participación de investigadores da USC en concursos públicos ou licitación de entidades públicas.</p>
    <p>b) Vicerreitoría de Organización Académica e Persoal Docente e Investigador:</p>
    <p>1. A convocatoria de prazas de persoal docente contratado.</p>
    <p>2. O nomeamento dos tribunais de persoal docente contratado así como a apreciación de causas que impidan a actuación dos membros, coa excepción dos supostos de abstención e recusación.</p>
    <p>3. A aprobación de listas definitivas e provisorias de persoal docente funcionario e contratado.</p>
    <p>4. A presidencia da comisión de revisión.</p>
    <p>5. O nomeamento de profesorado interino e contratado, así como o asinamento dos seus contratos.</p>
    <p>6. A concesión de permisos e licenzas do persoal docente non delegadas aos/ás decanos/as, directores/as de centros ou directores/as de departamentos. </p>
    <p>7. A concesión de permisos e licenzas dos/das decanos/as e directores/as de centros con independencia da súa duración.</p>
    <p>8. Todos os actos derivados da xestión e tramitación dos procedementos de xubilación do persoal docente.</p>
    <p>9. A proposta e informe sobre autorización ou recoñecemento de compatibilidade do persoal docente cando lle corresponda a súa resolución ao reitor.</p>
    <p>10. A comunicación de resolucións reitorais en materia de persoal docente.</p>
    <p>11. O recoñecemento e a comunicación da concesión do complemento específico singular por méritos docentes e a comunicación dos complementos autonómicos.</p>
    <p>12. Todos aqueles actos relativos a situacións administrativas do persoal docente que non figuren atribuídos a outros órganos universitarios, así como a reorganización docente que implique cambio de campus (Compostela-Lugo) do persoal docente universitario.</p>
    <p>13. A xestión e aprobación do Plan docente anual (PDA) dos centros e do Plan de ordenación docente (POD) dos departamentos, así como o Plan de traballo anual (PTA) do persoal docente e investigador.</p>
    <p>14. A resolución de reclamacións en materia de confección do POD, PDA e PTA.</p>
    <p>15. A coordinación e dirección da avaliación docente ao profesorado.</p>
    <p>16. A convocatoria e resolución das bolsas de monitores de clases prácticas. </p>
    <p>17. A dirección da negociación en convenios colectivos e outros pactos legalmente formalizados que afectan o persoal docente e investigador.</p>
    <p>c) Vicerreitoría de Oferta Docente e Innovación Educativa: </p>
    <p>1. A coordinación dos procesos de elaboración, modificación e implantación dos plans de estudos de grao e posgrao, e da oferta de formación continua.</p>
    <p>2. A sinatura de convenios para a realización de prácticas en empresas ou institucións dos/as alumnos/as, tramitados pola Universidade de Santiago de Compostela, ou a través do seu Consello Social.</p>
    <p>3. A dirección e coordinación dos procesos para a elaboración das guías docentes no marco do Espazo Europeo de Educación Superior (EEES).</p>
    <p>4. As propostas de elaboración das normas ou documentos sobre adaptacións e recoñecementos e a aprobación das táboas de recoñecementos.</p>
    <p>5. A coordinación do Centro de Posgrao. </p>
    <p>6. A dirección e xestión do cuarto ciclo universitario, sen prexuízo da colaboración do/a vicerreitor/a de servizos universitarios do Campus de Lugo.</p>
    <p>7. A coordinación do Centro de Linguas Modernas.</p>
    <p>8. A coordinación do CeTA.</p>
    <p>9. A convocatoria dos cursos de verán, así como a súa acreditación.</p>
    <p>10. A sinatura dos diplomas e acreditacións dos cursos de formación continua e posgrao.</p>
    <p>11. A representación da universidade nos procesos selectivos de bolsas doutros organismos destinados a estudantes de posgrao.</p>
    <p>12. A coordinación das cátedras institucionais.</p>
    <p>d) Vicerreitoría de Estudantes, Cultura e Responsabilidade Social:</p>
    <p>1. A presidencia do xurado nas bolsas da convocatoria anticipada, xeral e de mobilidade do MEC.</p>
    <p>2. A representación da universidade nos procesos selectivos de bolsas compensatorias da Xunta de Galicia e doutras bolsas de similares características destinadas a estudantes, agás terceiro ciclo e posgrao.</p>
    <p>3. A representación da universidade nos procesos selectivos das bolsas destinadas á comunidade universitaria non atribuídos especificamente a outras vicerreitorías.</p>
    <p>4. A convocatoria e resolución doutras bolsas convocadas por esta vicerreitoría.</p>
    <p>5. A convocatoria e resolución das axudas e subvencións de prezos públicos da Universidade de Santiago de Compostela para todos os seus estudantes de títulos oficiais.</p>
    <p>6. A coordinación do Servizo Universitario de Residencias (SUR), así como as convocatorias e resolucións relativas ao proceso de selección para o aloxamento no SUR e as resolucións de reclamacións.</p>
    <p>7. A convocatoria e resolucións de bolsas de colaboración do SUR.</p>
    <p>8. A dirección das accións do patrimonio histórico e cultural.</p>
    <p>9. A dirección dos servizos de apoio ao emprendemento e ao emprego.</p>
    <p>10. A coordinación e dirección do Servizo de Participación e Integración Universitaria.</p>
    <p>11. A coordinación e dirección da Área de Cultura.</p>
    <p>12. A coordinación e dirección da Oficina de Igualdade de Xénero.</p>
    <p>13. A coordinación e dirección da Oficina de Desenvolvemento Sostible.</p>
    <p>14. A coordinación e dirección do Servizo de Publicacións e Intercambio Científico.</p>
    <p>15. A coordinación da Escola Infantil Breogán, así como a resolución das reclamacións en materia de admisión.</p>
    <p>16. A coordinación das cafetarías e comedores universitarios.</p>
    <p>17. A coordinación e dirección da Área de Deportes e as relacións coa Fundación USC Deportiva.</p>
    <p>18. A coordinación das accións relacionadas co asociacionismo estudiantil.</p>
    <p>19. O seguro escolar.</p>
    <p>e) Vicerreitoría de Comunicación e Coordinación:</p>
    <p>1. A coordinación dos servizos de comunicación e coordinación da universidade. </p>
    <p>2. A coordinación das accións de márketing.</p>
    <p>3. A dirección da organización dos datos e estatísticas.</p>
    <p>4. A organización e dirección da divulgación científica.</p>
    <p>5. A dirección dos programas de coordinación entre os distintos servizos da universidade.</p>
    <p>6. A dirección dos plans estratéxicos.</p>
    <p>7. O desenvolvemento dos programas de calidade.</p>
    <p>8. A dirección da Memoria de Responsabilidade Social.</p>
    <p>f) Vicerreitoría de Internacionalización:</p>
    <p>1. A planificación e coordinación da internacionalización docente, investigadora e de reputación na Universidade de Santiago de Compostela.</p>
    <p>2. A coordinación das relacións internacionais, así como a xestión de convenios con outras administracións, universidades ou institucións estranxeiras, sexan públicas ou privadas.</p>
    <p>3. A planificación e promoción do Campus Vida como campus de proxección internacional, así como das estruturas futuras que melloren a proxección internacional dos grupos de investigación e oferta docente.</p>
    <p>4. A planificación e promoción nas convocatorias internacionais de investigación.</p>
    <p>5. A planificación e promoción de programas de intercambio.</p>
    <p>6. A convocatoria de axudas para mobilidade de estudantes, persoal docente e investigador e persoal de administración e servizos.</p>
    <p>7. A convocatoria de axudas pre e posdoutorais para estudantes estranxeiros e as que correspondan para docentes estranxeiros invitados en programas de doutoramento.</p>
    <p>8. A representación da Universidade de Santiago de Compostela nos procesos selectivos das bolsas relacionadas coa mobilidade de estudantes, docentes e investigadores.</p>
    <p>9. A convocatoria de cursos internacionais, así como a súa acreditación.</p>
    <p>g) Vicerreitoría de Coordinación do Campus de Lugo:</p>
    <p>1. A representación ordinaria da universidade no Campus de Lugo en ausencia do reitor.</p>
    <p>2. A coordinación do Campus de Lugo en materia de promoción, dinamización, infraestruturas, titulacións, investigación, docencia, tecnoloxías da información e comunicación e xestión administrativa.</p>
    <p>3. A coordinación e o desenvolvemento do plano estratéxico do Campus de Lugo (Campus Terra).</p>
    <p>4. A coordinación dos procedementos respecto do profesorado que, segundo o POD anual, teña a totalidade ou a maioría da súa docencia no Campus de Lugo, en colaboración co/coa vicerreitor/a de Organización Académica e Persoal Docente e Investigador.</p>
    <p>5. A concesión de permisos e licenzas do persoal docente e investigador con docencia no Campus e Lugo  non delegada aos/ás decanos/as e directores/as de centro, en coordinación co/coa vicerreitor/a de Organización Académica e Persoal Docente e Investigador.</p>
    <p>6. A dirección  da proposta anual do Plan docente anual (PDA) dos centros e do Plan de ordenación docente (POD) dos departamentos con relación ás titulacións que se imparten no Campus de Lugo, así como do Plan de traballo anual (PTA) para o persoal docente e investigador que imparte docencia en dito campus, en coordinación co/coa vicerreitor/a de Organización Académica e Persoal Docente e Investigador.</p>
    <p>7. Así mesmo, son competencias do/a vicerreitor/a de Coordinación do Campus de Lugo, no marco dos orzamentos descentralizados e dos procedementos de contratación xeral establecidos pola Universidade de Santiago de Compostela:</p>
    <p>a) A sinatura, logo do procedemento que cumpra aplicar en cada caso, dos contratos administrativos, calquera que sexa o seu obxecto, que afecten exclusivamente o Campus de Lugo e non sexan xestionados de xeito centralizado para toda a universidade, se se trata de:</p>
    <p>– Contratos menores.</p>
    <p>– Contratos que se adxudiquen por procedemento negociado sen publicidade por razón da contía, que non requiren proposta de adxudicación efectuada pola mesa de contratación da Universidade de Santiago de Compostela.</p>
    <p>b) A sinatura dos contratos privados ata un importe máximo de 30.000 euros, nos mesmos termos que os contratos administrativos citados no punto anterior.</p>
    <p>8. A coordinación, o impulso e o desenvolvemento do Campus de Lugo en materia de infraestruturas, sen prexuízo de que os actos executivos derivados da súa actuación correspondan ao reitor ou á Área de Xerencia.</p>
    <p>9. A coordinación dos procesos de elaboración, modificación e implantación dos planos de estudos de grao e posgrao, así como da oferta de formación continua no Campus de Lugo co/coa vicerreitor/a de Oferta Docente e Innovación Educativa.</p>
    <p>10. A colaboración na xestión dos estudos de cuarto ciclo no Campus de Lugo, sen prexuízo das competencias do/a vicerreitor/a de Oferta Docente e Innovación Educativa.</p>
    <p>h) Vicerreitoría de Servizos Universitarios do Campus de Lugo:</p>
    <p>1. A coordinación do Servizo de Normalización Lingüística da Universidade de Santiago de Compostela.</p>
    <p>2. A coordinación de servizos á comunidade universitaria no Campus de Lugo, en particular a Residencia Universitaria Jesús Bal y Gay, as axudas para a escolarización dos nenos e nenas menores de tres anos, as áreas de Autoemprego e Orientación Laboral, de Deportes e de Cultura, e o Servizo de Participación e Integración Universitaria, en colaboración co/coa vicerreitor/a de Estudantes, Cultura e Responsabilidade Social.</p>
    <p>3. A coordinación no Campus de Lugo do Centro de Linguas Modernas e do CeTA, en colaboración co/coa vicerreitor/a de Oferta Docente e Innovación Educativa.</p>
    <p>4. A coordinación da Área de Tecnoloxía da Información e das Comunicación, en colaboración co/coa vicerreitor/a de Comunicación e Coordinación.</p>
    <p>5. A coordinación dos programas de intercambio nacional e internacional que afecten o Campus de Lugo, en colaboración co/coa vicerreitor/a de Internacionalización.</p>
    <p>6. As relacións coas asociacións estudiantís do Campus de Lugo.</p>
    <p>i) Vicerreitoría de Desenvolvemento Científico e Tecnolóxico do Campus de Lugo:</p>
    <p>1. A coordinación dos servizos e as infraestruturas para o desenvolvemento científico e tecnolóxico do Campus de Lugo.</p>
    <p>2. A representación legal da universidade nas solicitudes de proxectos e outras axudas de investigación, independentemente da institución convocante, que sexan solicitados por profesores, estudantes, bolseiros ou calquera outro persoal que desenvolva a súa actividade no Campus de Lugo, agás no caso dunha tramitación unificada.</p>
    <p>3. A representación da universidade nas fundacións, clústers, redes e asociacións que polo seu perfil e actividade teñan relación co Campus de Lugo.</p>
    <p>4. A conformidade dos informes anuais e finais dos proxectos de investigación que se desenvolvan en exclusiva no Campus de Lugo.</p>
    <p>5. A supervisión dos institutos, centros propios de investigación, estacións científicas, plataformas tecnolóxicas, bibliotecas universitarias ou calquera outra estrutura de investigación xestionada desde o Campus de Lugo, en colaboración co/coa vicerreitor/a de Investigación e Innovación.</p>
    <p>6. A coordinación dos procesos de elaboración, modificación e implantación dos programas de doutoramento no Campus de Lugo, en colaboración co/coa vicerreitor/a de Investigación e Innovación.</p>
    <p>II. Delegación en favor do/a secretario/a xeral.</p>
    <p>Quinto. Delégase no/a secretario/a xeral:</p>
    <p>1. A sinatura dos certificados supletorios dos títulos académicos.</p>
    <p>2. A certificación de actos presuntos.</p>
    <p>3. A resolución de peticións de carácter xeral que non sexan competencia propia ou delegada doutros órganos universitarios.</p>
    <p>4. A sinatura das resolucións motivadas que se diten autorizando ou denegando a rectificación das actas académicas.</p>
    <p>5. As competencias relacionadas coas actas académicas.</p>
    <p>6. A certificación e a acreditación de acordos universitarios e dos órganos colexiados xerais da Universidade de Santiago de Compostela, agás o Consello Social.</p>
    <p>7. As resolucións de peticións, reclamacións ou recursos en materia de xestión académica para as que non estea delegada a sinatura noutros órganos ou unidades administrativas.</p>
    <p>8. A resolución de solicitudes de equivalencia de titulacións obtidas no estranxeiro para realizar estudos de grao e posgrao.</p>
    <p>9. As resolucións relativas ao apoio titorial extraordinario.</p>
    <p>10. O desenvolvemento das políticas de protección de datos no seo da Universidade de Santiago de Compostela, así como a coordinación e unificación de criterios nas actuacións dos responsables dos diferentes ficheiros de protección de datos de carácter persoal no marco da normativa aplicable.</p>
    <p>11. A secretaría da Comisión Electoral.</p>
    <p>Sexto. En caso de ausencia, enfermidade ou outra causa legal que determine a imposibilidade de actuar do/a secretario/a xeral, este será substituído automaticamente polo/a secretario/a xeral adxunto/a.</p>
    <p>III. Delegación en favor dos/das xefes/as de unidades administrativas en materia de permisos do persoal de administración e servizos.</p>
    <p>Sétimo. Delégase nos/as xefes/as das distintas unidades administrativas a concesión de permisos e licenzas ao PAS nos seguintes casos:</p>
    <p>1. Por falecemento, por accidente ou enfermidade grave dun familiar.</p>
    <p>2. Por traslado de domicilio.</p>
    <p>3. Para realizar funcións sindicais, de formación sindical ou representación do persoal e deberes inescusables de carácter público ou persoal, polo tempo indispensable.</p>
    <p>4. Para concorrer a exames finais e demais probas definitivas de aptitude e avaliación en centros oficiais.</p>
    <p>5. Permisos por asuntos propios, atendendo sempre ás necesidades do servizo.</p>
    <p>Oitavo. Os/as xefes/as de unidades terán a obriga de informar sobre os permisos concedidos sempre que así o requira a Xerencia.</p>
    <p>Noveno. As restantes solicitudes de obtención de permisos ou licenzas, retribuídas ou non, deberán formularse ante a Xerencia, cunha antelación mínima de quince (15) días á da data do seu comezo, co obxecto de que poidan ser resoltas en tempo e forma. Exceptúanse aquelas que se poidan producir por circunstancias imprevisibles que se acrediten, que se tramitarán por un procedemento de urxencia. En todo caso, a concesión do permiso será requisito necesario para que o solicitante se poida ausentar do seu posto de traballo.</p>
    <p>A concesión de permisos debe solicitarse mediante os modelos oficiais establecidos para o efecto.</p>
    <p>IV. Delegación en favor dos/as decanos/as directores/as de centros en materia de permisos do persoal docente e investigador.</p>
    <p>Décimo. Os/as decanos/as e directores/as de centros poderán concederlle ao persoal docente e investigador licenzas por estudos ou investigación de ata sete días hábiles, conforme o procedemento establecido.</p>
    <p>V. Delegación en favor  do/da xefe/a do Servizo de Xestión Académica e dos/das xefes/as de unidades de Xestión Académica.</p>
    <p>Décimo primeiro. Delégase no/na xefe/a do Servizo de Xestión Académica as seguintes competencias:</p>
    <p>1. A sinatura dos seguintes actos de xestión na tramitación dos procedementos que teña encomendados:</p>
    <p>– Os escritos a que fai referencia o artigo 71 da Lei 30/1992, do 26 de novembro.</p>
    <p>– Os trámites que teñan que efectuar as persoas interesadas, conforme o artigo 76 desta lei.</p>
    <p>– O pedimento de informes que teñan carácter preceptivo e os facultativos cando o determina unha disposición administrativa de carácter xeral, ou se xulguen necesarios para a resolución do procedemento, de conformidade cos artigos 82 e 83 da citada lei.</p>
    <p>– A aceptación da desistencia ou da renuncia da solicitude de matrícula dos alumnos e alumnas.</p>
    <p>– A realización dos trámites que establece o artigo 92 da Lei 30/1992, do 26 de novembro, relativos á caducidade dos procedementos de matrícula ordinaria.</p>
    <p>– Calquera outro acto de xestión que, pola natureza do procedemento, sexa necesario adoptar en virtude da competencia verbal do artigo 55 da Lei 30/1992.</p>
    <p>2. A sinatura das resolucións definitivas dos seguintes asuntos:</p>
    <p>– As solicitudes, en materia de xestión académica, non delegadas nos xefes das unidades de Xestión Académica.</p>
    <p>– As solicitudes, en materia de xestión académica, presentadas fóra dos prazos establecidos na normativa.</p>
    <p>– A resolución das anulacións de matrícula, que non estea delegada nos xefes das unidades.</p>
    <p>– A resolución das admisións para continuar estudos en titulacións con límite de prazas.</p>
    <p>– As resolucións de validacións parciais de estudos estranxeiros.</p>
    <p>VI. Delegación en favor dos/as xefes/as de unidades de Xestión Académica.</p>
    <p>Décimo segundo. Delégase nos/as xefes/as de unidades de Xestión Académica a sinatura das resolucións definitivas dos seguintes asuntos:</p>
    <p>– A admisión de alumnos e alumnas en titulacións sen límite de prazas.</p>
    <p>– As anulacións de matrícula por falta de pagamento.</p>
    <p>– As validacións e adaptacións, agás as validacións de estudos estranxeiros.</p>
    <p>– As autorizacións de simultaneidade de estudos.</p>
    <p>– Pedimento de informes preceptivos e os facultativos cando os requira unha disposición administrativa de carácter xeral ou se xulguen necesarios para a resolución do procedemento; os escritos a que fai referencia o artigo 71 da LRXAP-PAC; calquera acto de trámite ou instrución dos procedementos que sexan competencia da respectiva unidade, así como as resolucións de inadmisión a trámite ou declarativas de desistencias ou renuncias.</p>
    <p>Décimo terceiro. Os actos ditados en virtude desta delegación non poderán exceder os límites desta delegación e declararanse, en caso contrario, nulos de pleno dereito.</p>
    <p>Cando se diten actos e resolucións en uso da delegación de atribucións contidas nesta resolución, farase constar así expresamente e consideraranse como ditadas pola autoridade reitoral.</p>
    <p>Décimo cuarto. Exceptúanse da delegación outorgada nos puntos anteriores e, por tanto, continúan a ser competencias do reitor: </p>
    <p>1. Os asuntos que se refiren ás relacións cos órganos e institucións da Administración do Estado e da Administración autonómica galega, agás os de mero trámite.</p>
    <p>2. Os que teñen relación co Consello Social, Claustro Universitario e Consello de Goberno.</p>
    <p>3. Os actos que supoñan o exercicio da excepcionalidade da súa eficacia retroactiva, establecida no artigo 57.3 da LRXAP-PAC.</p>
    <p>4. Os actos sancionadores e os referidos ao exercicio da potestade disciplinaria.</p>
    <p>5. Os que dean lugar á adopción de resolucións reitorais de carácter xeral.</p>
    <p>6. A resolución dos incidentes de abstención e recusación.</p>
    <p>7. A supervisión da aplicación da imaxe corporativa da Universidade de Santiago de Compostela.</p>
    <p>8. A sinatura dos convenios que non estean comprendidos nas competencias delegadas nos/as vicerreitores/as.</p>
    <p>Disposición adicional primeira</p>
    <p>En ningún caso poderán delegarse as competencias delegadas nesta resolución, sen prexuízo da posibilidade de delegación expresa de sinatura ou de realización das encomendas de xestión que se consideren pertinentes.</p>
    <p>Disposición adicional segunda</p>
    <p>En calquera momento o reitor pode avocar para si o coñecemento e resolución de cantos asuntos considere oportunos en relación coas atribucións delegadas.</p>
    <p>Disposición adicional terceira</p>
    <p>En caso de ausencia ou enfermidade, o reitor será substituído polo/a vicerreitor/a que designe mediante resolución ditada para o efecto. Ante imposibilidade de ditar a resolución reitoral, substituirao o/a vicerreitor/a que figure no primeiro posto da resolución reitoral pola que se nomea os/as vicerreitores/as e, ante a imposibilidade deste/a, o seguinte e así sucesivamente.</p>
    <p>Disposición derrogatoria</p>
    <p>Esta resolución derroga a Resolución do 1 de agosto de 2011 sobre delegación de competencias en determinados órganos universitarios, agás no referido ás competencias da Xerencia.</p>
    <p>Disposición derradeira</p>
    <p>Esta resolución entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 19 de xuño de 2014</p>
    <footer><p>Juan M. Viaño Rey<br>Reitor da Universidade de Santiago de Compostela</p></footer>

