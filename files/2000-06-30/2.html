---
date: '2000-06-30'
id: EACA
page: 10
number: 127
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 20 de xuño de 2000, conxunta da Consellería da Presidencia e
  Administración Pública e da Consellería de Sanidade e Servicios Sociais, pola
  que se convocan axudas para a realización de proxectos de investigación.
range: Orde
url: 'https://www.xunta.gal/dog/Publicados/2000/20000630/AnuncioEACA_gl.html'
---
<p>A Secretaría Xeral de Investigación e Desenvolvemento ten atribuídas, entre outras competencias,</p>
<p>a elaboración e, se é o caso, execución, de plans específicos de apoio á formación e actualización do persoal investigador. Pola súa parte, o Servicio Galego de Saúde ten encomendadas, entre as súas funcións, o fomento e desenvolvemento de estudios e investigacións científicas na área da saúde. En consecuencia, e co fin de potencia-la investigación no ámbito sanitario e como punto de partida cara á futura incorporación ó Plan Galego de Investigación e Desenvolvemento Tecnolóxico dun programa de investigación en ciencias da saúde, a Consellería da Presidencia e Administración Pública, a través da Secretaría Xeral de Investigación e Desenvolvemento e a Presidencia do Servicio Galego de Saúde, destinan unha contía de 5.000.000 de ptas. e 10.000.000 de ptas., respectivamente, a unha convocatoria conxunta para a realización de proxectos de investigación.</p>
<p>A convocatoria, as súas bases e todos cantos actos administrativos se deriven dela, poderán ser impugnados polos interesados nos casos e na forma establecidos na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Por todo isto, conforme o establecido no artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, e de acordo co artigo 34 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro,</p>
<p>DISPOÑEMOS:</p>
<p>Artigo 1º.-Obxecto.</p>
<p>Convócanse axudas para a realización de traballos de investigación en Galicia dentro dos centros, servicios e establecementos sanitarios públicos da Comunidade Autónoma de Galicia.</p>
<p>Artigo 2º.-Requisitos xerais.</p>
<p>1. Os traballos e proxectos ós que se refire a presente orde deberán finalizarse no presente exercicio.</p>
<p>2. Poderán acollerse ós beneficios desta convocatoria os grupos de investigación ou persoas con acreditada capacidade investigadora que pertenzan a centros, servicios e establecementos sanitarios públicos da Comunidade Autónoma de Galicia.</p>
<p>3. As axudas serán incompatibles con calquera outra destinada ó mesmo traballo. En ningún momento se subvencionarán traballos xa finalizados con anterioridade á data de publicación desta convocatoria.</p>
<p>4. Poderán aparecer como investigadores principais os profesionais do sector público sanitario que teñan un posto de traballo dependente do Sergas ou da Consellería de Sanidade e Servicios Sociais, que realicen labores clínico-asistenciais e/ou de investigación nos centros asistenciais.</p>
<p>5. Os facultativos que estean en período de formación sanitaria postgraduado non aparecerán como investigadores principais, aínda que si o poderán facer no equipo investigador.</p>
<p>Artigo 3º.-Solicitudes e documentación.</p>
<p>1. As solicitudes das axudas dirixiranse á División de Asistencia Sanitaria do Sergas ou á Secretaría Xeral de Investigación e Desenvolvemento conforme o modelo recollido no anexo I, dispoñible tamén en Internet nos enderezos: <a href="http://www.cesga.es/sxid ou http://www.xunta.es/conselle/preside/sxid/index.htm e presentaranse no rexistro da Consellería de Sanidade e Servicios Sociais">http://www.cesga.es/sxid ou http://www.xunta.es/conselle/preside/sxid/index.htm e presentaranse no rexistro da Consellería de Sanidade e Servicios Sociais</a>, nos rexistros das delegacións desta ou nas direccións provinciais do Sergas, no rexistro da Secretaría Xeral de Investigación e Desenvolvemento ou por calquera dos procedementos establecidos no artigo 38.4º da Lei 30/1992.</p>
<p>2. Xunto coa solicitude, deberase presenta-la seguinte documentación:</p>
<p>a) Currículum vitae do solicitante ou dos solicitantes, coa correspondente xustificación orixinal ou copia compulsada dos méritos alegados. Utilizarase o modelo oficial de currículum vitae da Secretaría Xeral de Investigación e Desenvolvemento, dispoñible en Internet nos enderezos indicados no punto 1 ou ben na División de Asistencia Sanitaria.</p>
<p>b) Fotocopia cotexada do NIF.</p>
<p>c) Memoria explicativa por triplicado do traballo que se vai desenvolver, coa seguinte estructura: introducción e xustificación do traballo, obxectivos, material e métodos e datas de inicio e finalización.</p>
<p>d) Memoria económica segundo o anexo II, dispoñible tamén en Internet nos enderezos indicados no punto 3.1.</p>
<p>e) Declaración xurada do conxunto das axudas solicitadas ou concededidas para o mesmo proxecto de tódalas administracións públicas, utilizando, para estes efectos, o documento que se inclúe no modelo de solicitude (anexo III).</p>
<p>f) Certificación da dirección ou xerencia do centro de traballo acreditando o posto que desenvolve o solicitante.</p>
<p>g) Certificación da dirección ou xerencia do centro de traballo acreditando o coñecemento e aprobación do proxecto, así como o compromiso de facilitación por parte do centro da infraestructura necesaria para a súa realización.</p>
<p>h) Declaración xurada do solicitante de estar ó día das súas obrigas tributarias e fiscais.</p>
<p>i) Certificado bancario acreditativo de que o solicitante é o titular da conta a través da que se desexa percibi-la subvención e no que conste o código da entidade bancaria, sucursal e conta correspondente.</p>
<p>3. O prazo de presentación de instancias será de 20 días hábiles contados desde o día seguinte ó da publicación desta convocatoria.</p>
<p>4. Se a documentación achegada estivese incompleta requirirase o solicitante para que, no prazo de 10 días, a complete ou emende as deficiencias observadas, coa indicación de que, se así non o fai, se terá por desistido da súa solicitude, procedendo conforme o disposto no artigo 71 da Lei 30/1992, modificada mediante a Lei 4/1999.</p>
<p>Artigo 4º.-Criterios de valoración e materias preferentes.</p>
<p>a) Criterios de valoración:</p>
<p>-Informe elaborado polos expertos.</p>
<p>-Interese e oportunidade do tema.</p>
<p>-Investigación clínica, epidemiolóxica ou proxectos que integren investigación clínica básica ou de desenvolvemento tecnolóxico.</p>
<p>-Considerarase positiva a experiencia previa na liña de investigación que se vai desenvolver.</p>
<p>-Calidade metodolóxica do proxecto.</p>
<p>-Axuste da metodoloxía do proxecto ós seus obxectivos.</p>
<p>b) Materias preferentes:</p>
<p>-Os proxectos nos que se avalíen os procedementos diagnósticos e terapéuticos.</p>
<p>-Os proxectos dirixidos ó beneficio do cidadán, con repercusión medible e detectable.</p>
<p>-Os que se refiran a problemas de investigación recollidos no Plan Nacional de Investigación Científica e Técnica, no Plan Galego de Investigación e Desenvolvemento Tecnolóxico e no Plan de Saúde de Galicia.</p>
<p>-Os relacionados directamente co contorno sociosanitario.</p>
<p>-Os que se refiran ós problemas sanitarios específicos da Comunidade Autónoma de Galicia.</p>
<p>Artigo 5º.-Avaliación, selección e adxudicación.</p>
<p>1. Tódalas solicitudes admitidas serán obxecto de avaliación externa por expertos.</p>
<p>A selección das solicitudes serán realizadas por unha comisión formada por cinco persoas, das cales tres son designadas polo Sergas (un preside e outro actúa como secretario), e outras dúas pola Secretaría Xeral de Investigación e Desenvolvemento.</p>
<p>2. A comisión elevará a proposta de resolución ó presidente do Servicio Galego de Saúde e ó secretario xeral de Investigación e Desenvolvemento para que resolvan conxuntamente no prazo máximo de seis meses. Esta resolución publicarase no DOG e nela especificarase a partida orzamentaria á que se imputa cada axuda e en consecuencia o centro direc</p>
<p>tivo que se encargará dos correspondentes pagamentos (División de Asistencia Sanitaria e Secretaría Xeral de Investigación e Desenvolvemento). Contra a dita resolución, poderá interpoñerse recurso de alzada ante o conselleiro de Sanidade e Servicios Sociais.</p>
<p>3. Cada beneficiario deberá realizar un acto expreso de aceptación da axuda e das súas condicións, dirixido á División de Asistencia Sanitaria do Sergas (Edificio Administrativo de San Lázaro, s/n, 15703 Santiago de Compostela) ou á Secretaría Xeral de Investigación e Desenvolvemento (rúa dos Feáns, 7. Local C, 15706 Santiago de Compostela), segundo os casos, no prazo máximo de 10 días naturais contados a partir do seguinte á publicación da resolución. Transcorrido ese prazo sen efectua-la aceptación, entenderase que renuncia á axuda.</p>
<p>4. Toda alteración das condicións tidas en conta para a concesión da axuda e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Artigo 6º.-Finalización dos traballos.</p>
<p>1. Unha vez finalizado o traballo e en todo caso antes do 15 de decembro, remitiráselle ó centro pagador, (División de Asistencia Sanitaria ou Secretaría Xeral de Investigación e Desenvolvemento), unha memoria completa do labor desenvolvido indicando os seguintes puntos: introducción, xustificación e obxectivos, material e métodos, resultados, discusión e conclusións.</p>
<p>2. Os traballos e mailos resultados obtidos serán propiedade dos seus autores, mais no momento de facelos públicos deberá consta-la referencia específica da axuda recibida por parte da Xunta de Galicia, debendo enviar un exemplar das publicacións correspondentes, no caso de habelas.</p>
<p>3. A Xunta de Galicia reserva para si o dereito de emprega-los resultados destes traballos para a realización dos seus propios estudios e planificacións.</p>
<p>Artigo 7º.-Orzamento.</p>
<p>1. O orzamento global previsto é de 15 millóns de pesetas (90.151,82 euros) achegados polo Sergas e a Secretaría Xeral de Investigación e Desenvolvemento da Consellería da Presidencia e Administración Pública con cargo ós orzamentos xerais da Comunidade Autónoma de Galicia para 2000, de acordo coa seguinte distribución:</p>
<p>Sergas: aplicación 5001.2223.780.0. Importe: 10.000.000 de ptas.</p>
<p>Secretaría Xeral de Investigación e Desenvolvemento: aplicación: 04.07.432A.781.0. Importe: 5.000.000 de ptas.</p>
<p>2. O importe máximo de cada axuda non superará o millón cincocentas mil pesetas.</p>
<p>Artigo 8º.-Pagamento.</p>
<p>O pagamento das axudas efectuarase unha vez acreditados os correspondentes xustificantes de gasto que deberán achegarse antes do 20 de outubro de 2000. Así mesmo, previamente ó pagamento, deberanse presentar:</p>
<p>-Declaración complementaria do conxunto das axudas solicitadas para o mesmo proxecto, tanto as aprobadas ou concedidas como as pendentes de resolución, das distintas administracións públicas competentes ou de calquera dos seus organismos, entes ou sociedades.</p>
<p>-Certificado acreditativo de estar ó día das súas obrigas tributarias estatais e autonómicas e da Seguridade Social e non ter pendente de pagamento ningunha outra débeda, por ningún concepto, coa Administración pública da Comunidade Autónoma.</p>
<p>Estas axudas estarán sometidas ó tratamento fiscal correspondente.</p>
<p>Artigo 9º.-Facilitación de información.</p>
<p>O beneficiario ten a obriga de facilitar toda a información que lle sexa requirida pola Intervención Xeral da Comunidade Autónoma, o Tribunal de Contas, no exercicio das súas funcións de fiscalización e control do destino das axudas.</p>
<p>Artigo 10º.-Revogación.</p>
<p>1. A División de Asistencia Sanitaria do Sergas e a Secretaría Xeral de Investigación e Desenvolvemento resolverán tódalas incidencias que poidan xurdir na aplicación da presente convocatoria.</p>
<p>2. O incumprimento dos compromisos adquiridos conforme os termos do proxecto presentado e as bases da presente convocatoria, dará lugar á revogación da axuda concedida e á reclamación das contidades xa pagas, de conformidade co disposto no artigo 78.5º do Decreto lexislativo 1/1999, do 7 de outubro, polo que se aproba o texto refundido da Lei 11/1992, de réxime financeiro e orzamentario de Galicia, modificado pola Lei 8/1999, do 30 de decembro, de medidas fiscais e orzamentarias e de función pública e actuación administrativa.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 20 de xuño de 2000.</p>
<p>Jaime Pita VarelaJosé Mª Hernández Cochón</p>
<p>Conselleiro da PresidenciaConselleiro de Sanidade</p>
<p>e Administración Públicae Servicios Sociais</p>

