---
date: '1997-10-17'
id: B7FA
page: 10
number: 201
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 29 de setembro de 1997 pola que se convoca un curso sobre
  tráfico e seguridade vial.
range: Resolución
url: 'https://www.xunta.gal/dog/Publicados/1997/19971017/AnuncioB7FA_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 1997 de forma descentralizada, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a celebración dun curso sobre tráfico e seguridade vial, que deberá desenvolverse conforme as seguintes bases:</p>
<p>Obxectivos.</p>
<p>O curso ten por obxectivos: a) Coñece-las normas fundamentais sobre seguridade vial. b) Coñecer con exactitude as funcións da policía local en materia de seguridade vial. c) Clarifica-la actuación da policía local neste tema.</p>
<p>Destinatarios.</p>
<p>O curso vai dirixido ós membros dos corpos das policías locais de Galicia, membros da Unidade do</p>
<p>C.N.P. adscrita á Comunidade Autónoma de Galicia e membros da policía local de Asturias, e no caso de quedar prazas vacantes ós membros do corpo nacional de policía e garda civil.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>O número de prazas que se ofertan para este curso é de 40.</p>
<p>Solicitudes.</p>
<p>1. O persoal que desexe participar neste curso deberá presentar, cuberta con máquina ou con letra moi clara, a instancia que figura no anexo.</p>
<p>2. O prazo para a presentación de instancias rematará o día 27 de outubro, ás 14 horas.</p>
<p>3. As instancias deberán vir asinadas polo xefe do cadro de persoal e seladas; será isto requisito</p>
<p>indispensable para ser admitido nos cursos e o seu incumprimento suporá a exclusión do devandito curso.</p>
<p>4. As instancias deberán enviarse á sede da Academia Galega de Seguridade: Rúa de Madrid, 2-4 Polígono das Fontiñas, 15703, Santiago de Compostela, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Contido e duración.</p>
<p>O curso celebrarase en sesións de tarde, de luns a venres, e nel trataránse, entre outros, os seguintes temas: a) Ideas xerais sobre tráfico e seguridade vial. b) A Lei 18/1989, do 25 de xullo, de bases sobre tráfico. c) Real decreto lexislativo 339/1990, do 2 de marzo. d) Regulamento xeral de circulación, Real decreto 13/1992, do 17 de xaneiro. e) Normas de comportamento no tráfico.</p>
<p>Datas.</p>
<p>O curso celebrarase do 3 ó 7 de novembro de 1997.</p>
<p>O horario será de 16 a 20 horas.</p>
<p>Relación de admitidos.</p>
<p>A relación de admitidos publicarase o día 29 de outubro, no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono (981) 56 34 00.</p>
<p>Lugar.</p>
<p>O curso desenvolverase no concello de Foz, quedando por concreta-lo seu lugar de realización, que se comunicará xunto coa lista de admitidos.</p>
<p>Certificado de asistencia.</p>
<p>Ó remate do curso entregaráselle un certificado de asistencia a aquelas persoas que acrediten a súa participación continuada a el, non podendo supera-las faltas de asistencia un 15% do total da duración de horas lectivas do curso; unha inasistencia superior ó 15%, aínda que sexa xustificada, implicará a non expedición do certificado.</p>
<p>Modificación.</p>
<p>A Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>Santiago de Compostela, 29 de setembro de 1997.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>
<p>7806</p>

