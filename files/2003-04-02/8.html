---
date: '2003-04-02'
id: C95A
page: 4083
number: 65
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 28 de marzo de 2003 pola que se convocan para o ano 2003 axudas ó
  financiamento de accións de asesoramento para a mellora da calidade do leite
  producido e recollido nas explotacións.
range: Orde
url: 'https://www.xunta.gal/dog/Publicados/2003/20030402/AnuncioC95A_gl.html'
---
<p>A nova orientación da Política Agrícola Común cara á maior competitividade das produccións da Unión Europea pretende, pola súa vez, dar resposta ás preocupacións e sensibilidade dos consumidores en materia de calidade e seguridade alimentaria, o que implica a necesidade de estimula-la adaptación da oferta neste sentido.</p>
<p>No que respecta ó sector lácteo, a entrada en vigor, o 1 de xaneiro de 1998, das esixencias relativas á calidade hixiénica do leite cru e outras disposicións sobre as condicións das explotacións de producción, e a necesidade da súa homologación e control polas autoridades competentes, demanda un esforzo importante de adecuación por parte do sector, tanto compradores como productores.</p>
<p>O Real decreto 1679/1994, do 22 de xullo, polo que se establecen as condicións sanitarias aplicables á producción e comercialización de leite cru, leite tratado termicamente e productos lácteos, que incorporou ó ordenamento xurídico español as directivas que son de aplicación no sector lácteo, en especial, a Directiva 92/46/CEE, do Consello, do 16 de xuño de 1992, recolle, entre outros aspectos, as normas sanitarias e de calidade aplicables á producción e comercialización do leite cru, establecendo con carácter obrigatorio que só se destine á elaboración de productos lácteos ou de leite de consumo tratado termicamente o leite cru procedente de animais sans e de explotacións que cumpran determinadas normas de hixiene.</p>
<p>Así mesmo, o dito real decreto establece os requisitos que debe cumpri-lo leite cru no momento da súa recollida nas explotacións, así como a obriga dos centros de recollida, centros de normalización, establecementos de tratamento e establecementos de transformación de lles comunicar ós órganos competentes aqueles casos nos que o leite cru recollido nas explotacións non acade os niveis mínimos de calidade.</p>
<p>Con respecto a este último punto, resulta de interese orienta-los programas actuais cara á consolidación de sistemas de control da seguridade na obtención, recollida e transporte do leite, de tal modo que o uso de prácticas correctas consiga que esta non só cumpra co especificado no mencionado real decreto, senón que ademais asegure que a probabilidade de supera-los seus límites sexa moi baixa.</p>
<p>Co obxecto de avanzar no proceso de mellora da calidade do leite, o Real decreto 460/2002, do 24 de maio, establece as bases reguladoras das axudas estatais destinadas a prestar apoio técnico ó sector productor de leite para mellora-lo control e a calidade do leite producido e recollido nas explotacións.</p>
<p>Se ben os beneficiarios son os productores de leite, as ditas axudas deben ser xestionadas conforme o devandito real decreto polos compradores autorizados, os centros de recollida, establecementos de tratamento ou transformación autorizados, así como as agrupacións de productores, debido á súa capacidade de poñer en práctica un programa eficaz de asesoramento e mellora da calidade que inclúa a un conxunto de productores.</p>
<p>No devandito real decreto disponse que a tramitación das solicitudes, a súa resolución e o pagamento das axudas correspóndelles ós órganos competentes das comunidades autónomas.</p>
<p>Con base no anterior, a presente orde ten por obxecto establece-las normas de desenvolvemento dos programas de mellora da calidade do leite en Galicia para o ano 2003, precisando o procedemento para a tramitación das solicitudes presentadas, para a súa resolución e, de se-lo caso, pagamento.</p>
<p>Polo tanto, de acordo co disposto no artigo 30.I.3 do Estatuto de autonomía de Galicia e no uso das facultades que me confire a Lei 1/1983, do 22 de xaneiro, reguladora da Xunta e do seu presidente, así como o Decreto 50/2002, do 14 de febreiro, polo que se establece a estructura orgánica da Consellería de Política Agroalimentaria e Desenvolvemento Rural.</p>
<p>DISPOÑO:</p>
<p>Artigo 1º.-Obxecto.</p>
<p>O obxecto da orde é convocar para o ano 2003, as axudas destinadas a prestar apoio técnico ó sector productor de leite para mellora-lo control e a calidade do leite producido e recollido nas explotacións, de acordo coas bases reguladoras previstas no Real decreto 460/2002, do 24 de maio.</p>
<p>O apoio técnico realizarase a través de programas que teñan por finalidade mellora-lo cumprimento das esixencias establecidas no anexo A do Real decreto 1679/1994, do 22 de xullo, polo que se establecen as condicións sanitarias aplicables á producción e comercialización de leite cru, leite tratado termicamente e productos lácteos.</p>
<p>Artigo 2º.-Beneficiarios.</p>
<p>Poderán ser beneficiarios das axudas previstas na presente orde os productores de leite de vaca que teñan cantidade de referencia asignada na campaña 2003/2004 e cumpran coas obrigas impostas polo réxime de taxa suplementaria, e que participen en programas de mellora das condicións hixiénico-sanitarias da súa explotación e do leite obtido nela, sempre que formen parte dalgunhas das entidades a que se refire o artigo 6º.1.</p>
<p>Artigo 3º.-Programas de mellora da calidade do leite.</p>
<p>1. Os programas terán por obxecto o fomento da mellora da calidade do leite nas explotacións mediante a adecuación de parámetros que incidan nas condi</p>
<p>cións de producción, obtención, almacenamento e transporte do leite, que determinen avances en todos ou nalgún dos seguintes aspectos:</p>
<p>a) Melloras no reconto total de bacterias e células somáticas.</p>
<p>b) Adecuación e limpeza de instalacións e equipos.</p>
<p>c) Mellora das condicións hixiénicas das explotacións.</p>
<p>d) Rutina de muxidura e manipulación do leite.</p>
<p>e) Mellora das condicións sanitarias das ganderías: prevención e control de enfermidades, en especial de mamite.</p>
<p>f) Prevención e control de residuos de medicamentos e hormonais.</p>
<p>g) Melloras nos parámetros mínimos físico-químicos.</p>
<p>h) Establecemento de sistema de manexo e control que permitan reduci-lo risco de que o leite supere os límites legais de calidade hixiénico-sanitaria desde a súa obtención ata a súa descarga nos centros de recollida.</p>
<p>2. Os programas de mellora deberán contar cunha memoria na que se recolla, alomenos, o seguinte:</p>
<p>2A) Identificación do comprador autorizado ou entidade que aplique o programa e do seu responsable técnico, así como especificación dos compromisos asumidos, de acordo co indicado no anexo II. O programa deberá ser desenvolvido sobre un grupo mínimo de 70 explotacións ou 1.100 vacas.</p>
<p>Cando se trate dunha asociación de compradores presentarase esta información por separado por cada un deles.</p>
<p>2B) Identificación das explotacións que realizarán o programa, de acordo co especificado no anexo X, así como a relación dos compromisos asumidos polos productores segundo o indicado no anexo III. No caso de que o titular da explotación non coincida co titular da cota ou coa persoa física ou xurídica dada de alta no LIGAL, farase constar no devandito anexo.</p>
<p>2C) As entidades que realizaron o programa no ano 2002 non terán que achega-lo anexo III daquelas explotacións que continúen no presente ano, debendo achega-las variacións e os compromisos das altas que se produzan.</p>
<p>No caso de explotacións que no ano 2002 realizasen o programa con outra entidade, deberán xunta-lo anexo III, xunto cunha declaración xurada con copia do seu documento nacional de identidade onde exprese a súa vontade de realiza-lo programa coa nova entidade.</p>
<p>2D) Identificación dos parámetros que deben ser obxecto de mellora.</p>
<p>2E) Establecemento dun sistema de control que permita avalia-la eficacia das medidas que consistirá no seguinte:</p>
<p>E.1. Os productores beneficiarios do programa autorizarán o Laboratorio Interprofesional Galego de Análise de Leite (LIGAL), ou a outro laboratorio que estea capacitado, como laboratorios responsables dos con</p>
<p>trois analíticos, para que lle faciliten á Consellería de Política Agroalimentaria e Desenvolvemento Rural os resultados mensuais das análises de calidade do leite das súas explotacións.</p>
<p>E.2. No caso de controis de instalacións de muxidura, estes serán realizados por técnicos autorizados pola Dirección Xeral de Producción e Sanidade Agropecuaria e deberán asumi-los compromisos indicados no anexo IV, seguindo, en cada instalación, os parámetros indicados no anexo VIII.</p>
<p>E.3. No caso de control de equipos de refrixeración de leite, estes deberán ser realizados por técnicos autorizados pola Dirección Xeral de Producción e Sanidade Agropecuaria ou titulados en FP2, rama frigoristas, e deberán asumi-los compromisos indicados no anexo V, seguindo en cada instalación os parámetros indicados no anexo IX.</p>
<p>E.4. No caso de asesoramento técnico de temas que inflúan na calidade do leite, os técnicos participantes nel deberán asumi-los compromisos indicados no anexo VI, cubri-lo punto referente á declaración de actividades e as enquisas ou partes de visita a explotacións que reflictan o desenvolvemento do programa.</p>
<p>2F) Se o beneficiario fose un primeiro comprador, descrición do método de pagamento diferenciado pola calidade do leite.</p>
<p>2G) Orzamento detallado dos gastos derivados da execución do programa e o sistema de control.</p>
<p>2H) Determinación específica do laboratorio responsable dos controis analíticos, que será, preferentemente, o LIGAL. A utilización doutro laboratorio necesitará a autorización expresa da Dirección Xeral de Producción e Sanidade Agropecuaria.</p>
<p>2I) No caso de establecemento de sistemas de manexo e control que permitan reduci-lo risco de que o leite supere os límites legais de calidade hixiénico-sanitaria desde a súa obtención ata a súa descarga nos centros de recollida, memoria descritiva do sistema que se vai implantar.</p>
<p>3. Os programas de mellora deberán afectar:</p>
<p>a) A tódalas explotacións integrantes, no caso de que o solicitante da axuda sexa unha agrupación das contempladas na letra b) do artigo 2º.a da presente orde, excepto aquelas explotacións que xa estean incluídas noutro programa de mellora.</p>
<p>b) A tódalas explotacións subministradoras, no caso de que o solicitante da axuda sexa algún dos contemplados na letra a) do artigo 2º da presente orde, excepto aquelas explotacións que xa estean incluídas noutro programa de mellora.</p>
<p>Non obstante, poderanse excluír do cumprimento do anterior punto os seguintes casos excepcionais, debidamente xustificados a xuízo da Dirección Xeral de Producción e Sanidade Agropecuaria:</p>
<p>a) Unha catástrofe natural grave que afectase de forma importante a unha explotación.</p>
<p>b) A morte ou sacrificio dunha parte significativa do rabaño dunha explotación como consecuencia dunha epizootia oficialmente declarada ou que sexa obxecto de programas nacionais de erradicación.</p>
<p>c) Calquera outra causa debidamente documentada e así considerada pola Dirección Xeral de Producción e Sanidade Agropecuaria.</p>
<p>Non obstante, será suficiente que as explotacións que integran un programa de mellora acaden, en relación ó volume total de leite do dito programa, o 90% durante o ano 2003. Este requisito verificarase consonte o disposto no último parágrafo do artigo 6º.3.B.</p>
<p>4. Como parte do sistema de control, a Consellería de Política Agroalimentaria e Desenvolvemento Rural porá á disposición dos beneficiarios as ferramentas informáticas necesarias tanto para a gravación de ficheiros para a solicitude, como o control das explotacións, gravación de revisións e visitas a estas, e que xerará os ficheiros necesarios para a xustificación do programa; para o seu manexo necesítase un ordenador cos seguintes requisitos mínimos:</p>
<p>I. Pentium II -IV, con 64 MB de memoria RAM, alomenos 200 Mb de disco duro baleiro e un sistema gráfico (tarxeta e monitor) que soporte unha resolución mínima de 800 x 600. Así mesmo, co fin de obter certa fluidez no intercambio de datos será preciso dispor dunha conta de correo electrónico, este enderezo deberá incluírse como parte da documentación de solicitude.</p>
<p>Artigo 4º.-Gastos subvencionables.</p>
<p>1. Serán subvencionables as accións de asesoramento técnico dirixido a todos aqueles factores que incidan na mellora da calidade hixiénica e fisico-química do leite cru, sobre os que se desenvolverán os programas e que deberán contemplar:</p>
<p>a) Ordenación e limpeza de instalacións e equipos</p>
<p>b) Mellora das conduccións hixiénicas das explotacións</p>
<p>c) Sistema de muxidura e manipulación do leite</p>
<p>d) Mellora das condicións sanitarias das ganderías: prevención e control de enfermidades en especial de mamite</p>
<p>e) Prevención e control de residuos de medicamentos e hormonais.</p>
<p>2. Así mesmo, serán subvencionables os investimentos que resulten necesarios para levar a cabo os labores de asesoramento descritos no punto 1 e que inclúan a adquisición dos seguintes bens e servicios:</p>
<p>a) A prestación de asistencias técnicas ás explotacións.</p>
<p>b) Os gastos derivados dos sistemas de revisión e control do funcionamento das instalacións de muxidura e do tanque de refrixeración.</p>
<p>c) A análise para o control de mamite, que incluirán técnicas de diagnóstico, illamento do xerme causante e sensibilidades antibióticas.</p>
<p>d) Gastos de xestión derivados do programa.</p>
<p>e) Formación do persoal técnico que incluirá cursos e conferencias.</p>
<p>f) Divulgación de boas prácticas e novas tecnoloxías ó gandeiro, que incluirá a elaboración de material didáctico como publicacións e folletos e a organización de cursos e conferencias.</p>
<p>3. Quedan expresamente excluídos os investimentos derivados do funcionamento habitual dunha explotación láctea e os medios de transporte.</p>
<p>Artigo 5º.-Importe das axudas.</p>
<p>O importe das axudas concedidas ó abeiro da presente orde non poderán superar, en ningún caso, o 50 por 100 dos gastos derivados do desenvolvemento do programa.</p>
<p>Artigo 6º.-Solicitudes.</p>
<p>1. As solicitudes de axudas serán presentadas por:</p>
<p>a) As agrupacións de productores de leite, sempre que tódolos seus socios cumpran coas obrigas sinaladas no artigo 2º.</p>
<p>b) Os compradores autorizados ou as súas asociacións que se comprometan a un pagamento diferencial por parámetros de calidade superiores ós que esixe a normativa vixente, sempre que tódolos seus socios cumpran coas obrigas sinaladas no artigo 2º.</p>
<p>2. As solicitudes presentadas polas entidades a que se refire o punto anterior dirixidas ó conselleiro de Política Agroalimentaria e Desenvolvemento Rural presentaranse, preferentemente, no Rexistro Xeral da Consellería de Política Agroalimentaria e Desenvolvemento Rural en Santiago de Compostela, ou en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, de acordo co modelo do anexo I.</p>
<p>3. O prazo de presentación das solicitudes será de 40 días habiles a partir da data de publicacion desta orde.</p>
<p>4. Coas solicitudes xuntarase, alomenos, a seguinte documentación:</p>
<p>A. Acreditación da personalidade xurídica do solicitante.</p>
<p>B. Relación nominal de socios titulares das explotacións que participen no programa.</p>
<p>C. Un ficheiro en base de datos, coa estructura indicada no anexo X, co formato facilitado pola Dirección Xeral de Producción e Sanidade Agropecuaria, antes de inicia-la execución do programa, no que se inclúan os datos das explotacións acollidas a este.</p>
<p>D. Con respecto ó disposto no punto 2 do artigo 3 da presente orde deberase incluír unha relación informatizada da totalidade dos socios ou provedores vinculados á agrupación que conterá, alomenos, o nome do titular e o seu NIF.</p>
<p>E. Código de identificación fiscal e certificado orixinal da entidade financeira sobre a titularidade da conta na que se solicita o ingreso do importe da axuda.</p>
<p>F. Memoria descritiva do programa establecido no artigo 3º.2 da presente orde, indicando a relación de explotacións nas que se aplicará este.</p>
<p>G. Relación dos técnicos que participen na execución do programa e a súa titulación.</p>
<p>H. Fotocopia cotexada do título profesional do técnico, de se-lo caso.</p>
<p>I. Factura proforma dos equipos que se adquiran, de se-lo caso.</p>
<p>J. Relación de gastos derivados das accións de formación, tanto do persoal técnico, como dos productores integrantes do programa.</p>
<p>K. Anexos II, III, IV, V e VI totalmente cubertos.</p>
<p>L. Folla resumo cuberta na súa totalidade, conforme o anexo VII.</p>
<p>M. Compromiso escrito do solicitante de lle comunicar ó director xeral de Producción e Sanidade Agropecuaria, os resultados dos controis.</p>
<p>N. No caso de que o solicitante sexa un primeiro comprador, o compromiso do pagamento diferencial dos parámetros de calidade do leite superiores ós esixidos na normativa vixente.</p>
<p>Artigo 7º.-Resolución.</p>
<p>1. O conselleiro de Política Agroalimentaria e Desenvolvemento Rural resolverá sobre a concesión ou denegación das axudas, de acordo coas dispoñibilidades orzamentarias, segundo os criterios establecidos no punto 3.</p>
<p>2. O prazo máximo para dictar e notifica-la correspondente resolución será de 6 meses, contados a partir do día de entrada en vigor desta orde e, en todo caso, antes do 30 de setembro de 2003. Transcorrido o dito prazo sen que se dictase e notificase a correspondente resolución, o interesado poderá entender desestimada a súa solicitude por silencio administrativo.</p>
<p>3. Os programas avaliaranse en función do número de gandeiros, do volume de leite, a relación entre estes dous criterios e a idoneidade do programa. Dentro destes criterios terán preferencia:</p>
<p>a) Cooperativas de producción láctea: 10 puntos.</p>
<p>b) Primeiros compradores autorizados: 8 puntos.</p>
<p>c) Outras fórmulas xurídicas: 5 puntos.</p>
<p>Artigo 8º.-Xustificación e pagamento.</p>
<p>1. Os beneficiarios deberanlle comunica-la finalización do programa á Dirección Xeral de Producción e Sanidade Agropecuaria antes do 1 de maio de 2004, xuntando unha memoria explicativa sobre a súa realización, resultado da avaliación en cada unha das explotacións e a incidencia na mellora da calidade do leite. Así mesmo, deberán remitirse, trimestralmente, xustificantes das accións executadas.</p>
<p>Xunto coa xustificación final do programa achegarase a seguinte documentación:</p>
<p>a) No caso de control de equipos de muxido e equipos refrixerantes, resultados da testaxe de tódalas instalacións de muxidura controladas, de acordo co anexo VIII (control de instalación de muxido) e anexo IX, no que, obrigatoriamente, se fará consta-lo nome do controlador autorizado pola Dirección Xeral de Producción e Sanidade Agropecuaria e os números asig</p>
<p>nados pola devandita dirección xeral ós equipos de control de instalacións que realizaron a testaxe. Toda esta información recollerase no programa informático de control de instalación de muxidura facilitado pola Dirección Xeral de Producción e Sanidade Agropecuaria.</p>
<p>b) Enquisas de muxidura e partes de visita das actuacións derivadas de programas de asesoramento técnico.</p>
<p>c) En canto á información das letras a) e b), ademais do soporte papel requirido nos anteriores puntos, deberase presenta-la información gravada. Trimestralmente remitirase o ficheiro informático coas revisións e visitas realizadas así como as explotacións que causen baixa no programa.</p>
<p>d) Relación de explotacións que executaron os programas así como o volume pormenorizado do leite que representan.</p>
<p>e) Facturas orixinais ou copias cotexadas dos bens e/ou servicios adquiridos para levar a cabo o programa.</p>
<p>f) Copia cotexada das nóminas do persoal contratado para a execución do programa.</p>
<p>2. O pagamento das axudas estará condicionado á evolución e grao de consecución dos obxectivos programados. Poderanse efectuar pagamentos parciais de acordo co disposto no Decreto 287/2000 do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia</p>
<p>As accións que se vaian desenvolver serán sometidas a seguimento en canto á calidade técnica do traballo, sobre todo no relativo ás revisións das instalacións de muxidura e ós labores de asesoramento nas explotacións.</p>
<p>3. Para poder percibi-la axuda, o beneficiario deberá acreditar que se atopa ó día nas súas obrigas tributarias e coa Seguridade Social e de non ter pendente de pagamento débeda ningunha, por ningún concepto, coa Administración pública da Comunidade Autónoma.</p>
<p>Malia o anterior, quedan exentas de achega-los xustificantes do cumprimento das obrigas a que se refire o artigo 78 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, as axudas especificadas no artigo 42 da Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003.</p>
<p>4. Efectuadas as comprobacións oportunas, a Dirección Xeral de Producción e Sanidade Agropecuaria procederá ó pagamento das axudas.</p>
<p>5. A devandita dirección remitiralle á Dirección Xeral de Gandería do MAPA, de acordo co artigo 10 del R.D. 460/2002, do 24 de maio, a relación de beneficiarios e as axudas pagadas, así como un informe global da eficacia e grao de consecución dos obxectivos pretendidos coa aplicación dos programas.</p>
<p>Artigo 9º.-Financiamento.</p>
<p>O financiamento das axudas reguladas na presente orde efectuarase con cargo á aplicación orzamentaria do orzamento de gastos da Consellería do 09.03.614 A.777.4 na que existe crédito adecuado de catro millóns oitenta e catro mil cincocentos trinta e nove euros (4.084.539 A), que poderá verse incrementada coas achegas doutras administracións</p>
<p>Artigo 10º.-Seguimento e control da concorrencia e acumulación de axudas.</p>
<p>1. Os solicitantes das axudas previstas na presente orde xuntarán, coa solicitude inicial, unha declaración do conxunto de tódalas solicitudes de axuda, efectuadas ou concedidas para o mesmo proxecto, polas distintas administracións públicas.</p>
<p>2. Así mesmo, no momento da xustificación da execución total do proxecto e, en todo caso, antes do pagamento final, o solicitante presentará unha declaración complementaria do conxunto das axudas solicitadas, tanto as aprobadas ou concedidas como as pendentes de resolución, para o mesmo proxecto, das distintas administracións públicas competentes ou de calquera dos seus organismos, entes ou sociedades.</p>
<p>3. O importe total das axudas públicas por beneficiario non superará, en ningún caso, a cantidade de 100.000 euros nun período de 3 anos de acordo co disposto nas directrices comunitarias (2000/C28/02) sobre axudas estatais ó sector agrario.</p>
<p>Artigo 11º.-Obriga de facilitar información.</p>
<p>Ademais da documentación complementaria que, durante a tramitación do procedemento, lle poidan esixi-los órganos correspondentes da Dirección Xeral de Producción e Sanidade Agropecuaria, o beneficiario da axuda ten a obriga de facilitar toda a información que lle sexa requirida pola Intervención Xeral da Comunidade Autónoma, polo Tribunal de Contas e polo Consello de Contas, no exercicio das súas funcións de fiscalización e control do destino das axudas públicas, así como a que lle sexa solicitada por calquera órgano comunitario de inspección e control.</p>
<p>Artigo 12º.-Modificación da resolución de concesión.</p>
<p>Toda alteración das condiciones tidas en conta para a concesión das axudas previstas nesta orde e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Artigo 13º.-Reintegro da axuda.</p>
<p>Procederá o reintegro, total ou parcial, do importe da axuda mailos xuros de demora devengados desde el pagamento, no suposto de incumprimento das condicións establecidas para a súa concesión e, en todo caso, nos supostos previstos no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia.</p>
<p>Artigo 14º.-Recursos administrativos.</p>
<p>As resolucións, expresas ou presuntas, dos expedientes tramitados en aplicación desta orde, esgotan a vía administrativa e, contra elas, cabe interpo-los seguintes recursos:</p>
<p>1. Potestativamente, recurso de reposición ante o conselleiro de Política Agroalimentaria e Desenvolvemento Rural, no prazo dun mes, contado a partir do día seguinte ó da súa notificación, ou de tres meses, contados a partir do día seguinte a aquel en que se produza o acto presunto, segundo os casos, de conformidade co establecido nos artigos 107, 116 e 117 da Lei 30/1992, segundo a redacción dada pola Lei 4/1999.</p>
<p>2. Directamente, recurso contencioso-administrativo ante o órgano xurisdiccional contencioso-administrativo competente, no prazo de dous meses, contados a partir do día seguinte ó da súa notificación, se é expresa; ou de seis meses, contados a partir do día seguinte a aquel no que se produza o acto presunto, de acordo co previsto na Lei reguladora da xurisdicción contencioso-administrativa.</p>
<p>Disposicións adicionais</p>
<p>Primeira.-Infraccións e sancións.</p>
<p>Seralles de aplicación ós beneficiarios das axudas reguladas nesta orde, o réxime de infraccións e sancións en materia de subvencións previsto no Decreto lexislativo 1/1999, de 7 de outubro, polo que se aproba o texto refundido da Lei de réxime financeiro e orzamentario de Galicia, conforme a redacción dada pola Lei 8/1999, do 29 de decembro, de medidas fiscais e orzamentarias e de función pública e actuación administrativa.</p>
<p>Segunda.-Solicitudes de datos pola Administración.</p>
<p>O solicitante poderá acudir individualmente á Axencia Estatal da Administración Tributaria (AEAT) e á Consellería de Economía e Facenda para solicita-la expedición dos certificados acreditativos de atoparse ó corrente das súas obrigas tributarias e de non ter pendente de pagamento ningunha débeda, por ningún concepto, coa Administración pública da Comunidade Autónoma de Galicia, ou, se é o caso, cubrir, debidamente asinada, a autorización que figura no anexo XI desta orde, para os efectos de que a Dirección Xeral de Producción e Sanidade Agropecuaria poida solicitala por vía informática.</p>
<p>Disposicións derradeiras</p>
<p>Primeira.-Facúltase o director xeral de Producción e Sanidade Agropecuaria para dicta-las instruccións precisas para o desenvolvemento e execución desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de marzo de 2003.</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>
<p>CONSELLERÍA DE CULTURA, COMUNICACIÓN SOCIAL</p>
<p>E TURISMO</p>

