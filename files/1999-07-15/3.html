---
date: '1999-07-15'
id: C752
page: 9
number: 135
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 206/1999, do 2 de xullo, polo que se crea o Instituto Universitario
  Galego de Física de Altas Enerxías na Universidade de Santiago de Compostela.
range: Decreto
url: 'https://www.xunta.gal/dog/Publicados/1999/19990715/AnuncioC752_gl.html'
---
<p>A Lei 11/1989, do 20 de xullo, (DOG nº 156, do 16 de agosto), de ordenación do sistema universitario de Galicia (LOSUG), supuxo a realización dunha planificación xeral do sistema universitario galego coa finalidade de supera-las carencias universitarias existentes na nosa Comunidade Autónoma e de reordena-lo sistema universitario de Galicia, atendendo a criterios de desenvolvemento e renovación.</p>
<p>Unha vez rematado o proceso de expansión do sistema universitario de Galicia, faise necesaria a súa consolidación, atendendo especialmente á calidade do ensino e máis concretamente ás cuestións derivadas da definición específica de cada campus: ás directrices de consolidación de calidade e de crecemento de cara á súa propia identificación do perfil académico; á complementariedade interdisciplinar para grandes áreas científicas; á complementariedade de ciencias e humanidades; e ó avance no perfil académico, de acordo cos principios e criterios de programación sinalados na LOSUG.</p>
<p>A este obxectivo contribúe a creación do Instituto Universitario Galego de Física de Altas Enerxías no campus de Santiago de Compostela, desta universidade, de xeito que se configura como centro de investigación, docencia, asesoramento e difusión da información nas áreas científicas e técnicas relacionadas coa promoción e desenvolvemento das materias que lle son propias.</p>
<p>Por todo iso, en aplicación do artigo 10.2º da Lei orgánica 11/1983, do 25 de agosto, de reforma universitaria, por proposta do conselleiro de Educación de Ordenación Universitaria e por instancia do Consello Social da Universidade de Santiago de Compostela, logo do informe do Consello de Universidades e oído o Consello Universitario de Galicia, e en uso das atribucións conferidas pola Lei 1/1983, do 22 de febreiro (DOG nº 23, do 21 de marzo), reguladora da Xunta e do seu presidente, modificada pola Lei 11/1988, do 20 de outubro (DOG nº 208, do 28 de outubro) e logo de deliberación do Consello da Xunta de Galicia na súa reunión do día dous de xullo de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>1. Acórdase a creación do Instituto Universitario Galego de Física de Altas Enerxías na Universidade de Santiago de Compostela, no seu campus de Santiago de Compostela.</p>
<p>2. Este instituto terá como obxectivos fundamentais: a promoción e desenvolvemento da investigación científica e técnica no campo da física de altas enerxías en Galicia; a realización de actividades</p>
<p>docentes e formativas, a través dos correspondentes programas educativos; o fomento da actividade industrial en tecnoloxías relacionadas con este campo da física; e a difusión de información de interese nesta materia.</p>
<p>Artigo 2º</p>
<p>Para o desenvolvemento das súas actividades, así como para a adscrición do seu persoal, este instituto rexerase pola Lei orgánica 11/1983, de reforma universitaria, polos estatutos da Universidade de Santiago de Compostela e polo seu Regulamento de réxime interior, que deberá axustarse ó establecido para este tipo de centros.</p>
<p>Disposicións derradeiras</p>
<p>Primeira.-Autorízase o conselleiro de Educación e Ordenación Universitaria para que, no ámbito das súas competencias, dicte as disposicións necesarias para o desenvolvemento do presente decreto.</p>
<p>Segunda.-O presente decreto entrará en vigor o mesmo día da ó súa publicación no Diario Oficial de Galicia.</p>
<p>Santiago de Compostela, dous de xullo de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

