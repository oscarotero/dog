---
date: '1999-07-15'
id: C75A
page: 9
number: 135
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 28 de maio de 1999 pola que se regula a convocatoria e o réxime de
  concesión de axudas correspondentes ó programa «Apoio á I+D industrial.
  Tecnoloxías industriais» do Plan Galego de IDT para 1999, en réxime de
  concorrencia competitiva.
range: Orde
url: 'https://www.xunta.gal/dog/Publicados/1999/19990715/AnuncioC75A_gl.html'
---
<p>Dentro do contexto xeral no que desenvolven as súas actividades as empresas, caracterizado pola globalización dos mercados e a constante e crecente velocidade de cambio de tódolos factores que inciden no seu contorno, resulta fundamental a flexibilidade e capacidade de adaptación da empresa, que se converte nun activo de primeira orde.</p>
<p>Así, no fortalecemento da dita capacidade xoga un papel destacado, entre outros, a permeabilidade á incorporación e a xestión do valor engadido baseado no coñecemento que ten a súa expresión na acumulación do intanxible asociado ó capital humano, tecnolóxico e organizativo.</p>
<p>Por outra banda, o desenvolvemento do potencial empresarial e da economía productiva sobre criterios de competitividade sostible son piares fundamentais sobre os que se asenta a consecución de avances socio-económicos.</p>
<p>Desta maneira, o Plan Galego de Investigación e Desenvolvemento Tecnolóxico comprende entre os seus programas tecnolóxicos horizontais, dentro dos seus mecanismos para o fomento da articulación do sistema ciencia-tecnoloxía-empresa, o de apoio a I+D industrial/tecnoloxía industrial dirixido a auspiciar e fomenta-la aplicación de proxectos de investigación e desenvolvemento tecnolóxico empresarial que é obxectivo da presente orde.</p>
<p>Por outra banda, esta orde desenvolve, en determinados ámbitos, o Decreto 309/1995, do 23 de novembro, sobre incentivos para o desenvolvemento económico e fomento da actividade empresarial na Comunidade Autónoma de Galicia.</p>
<p>Na súa virtude e no uso das facultades que me foron conferidas</p>
<p>DISPOÑO:</p>
<p>TÍTULO I</p>
<p>Disposicións xerais</p>
<p>Artigo 1º.-Obxecto.</p>
<p>O obxecto da presente orde é desenvolve-lo marco que regule, para o exercicio de 1999, a incentivación de proxectos e actuacións de investigación e desenvolvemento tecnolóxico (IDT) en empresas, agrupacións ou asociacións de empresas na Comunidade Autónoma de Galicia coa finalidade de impulsar e reforza-lo potencial da súa aplicación específica ó tecido empresarial.</p>
<p>Artigo 2º.-Aplicacións orzamentarias.</p>
<p>Convócanse axudas para a investigación e desenvolvemento tecnolóxico dentro dos límites dos créditos autorizados da partida orzamentaria dos orzamentos xerais da Comunidade Autónoma para 1999, 08.03.432-A.770.0 «Apoio á I+D industrial. Tecnoloxías industriais».</p>
<p>Artigo 3º.-Beneficiarios.</p>
<p>Poderán ser beneficiarios das axudas á IDT industrial, as empresas, asociacións ou agrupacións de empresas que teñan o seu domicilio social ou algún dos seus centros de traballo radicados na Comunidade Autónoma de Galicia.</p>
<p>Artigo 4º.-Actuacións subvencionables.</p>
<p>As axudas destinaranse ó financiamento das seguintes actuacións:</p>
<p>1. Creación e dotación específica de departamentos de IDT en empresas, agrupacións ou asociacións</p>
<p>de empresas. Poderán ser subvencionables as seguintes actuacións:</p>
<p>a) Custo vinculado ó desenvolvemento externo do estudio e proxecto para a creación do departamento.</p>
<p>b) Custo de adquisición de bens de equipo específicos e elementos técnicos e instrumentos na medida en que se destinen con carácter exclusivo a investigación e desenvolvemento.</p>
<p>2. Execución de proxectos de IDT nas áreas de tecnoloxías dos materiais, tecnoloxías de proceso e tecnoloxías de producto. Enténdense subvencionables, con carácter xeral, os seguintes gastos:</p>
<p>a) Custo do persoal técnico necesario para a realización do proxecto. Para tal obxecto, o dito persoal debe quedar definido no proxecto.</p>
<p>b) Gastos xerais suplementarios da empresa imputables con cargo directo ó proxecto ou programa que se vaia realizar.</p>
<p>c) Custo de colaboracións externas puntuais coa universidade, centros públicos de investigación, centros tecnolóxicos e/ou laboratorios.</p>
<p>d) Gastos para a protección dos resultados da investigación sempre que esta fora realizada en Galicia, ou se vaia implantar un proceso productivo relacionado con ela.</p>
<p>e) No caso de proxectos referidos a tecnoloxías dos materiais, gastos derivados da aplicación de materiais funxibles no desenvolvemento do proxecto, así como daqueles gastos inherentes á verificación experimental da aplicación dos novos materiais no proceso productivo.</p>
<p>f) No caso de proxectos referidos a tecnoloxía de proceso, gastos derivados da elaboración e desenvolvemento do proxecto de investigación técnica do proceso e/ou procedemento productivo e da súa implantación a escala non industrial, así como de verificación e validación dos seus resultados entidades independentes.</p>
<p>g) No caso de proxectos referidos a tecnoloxías de producto, gastos derivados da aplicación de materiais base e funxibles; gastos inherentes á adquisición de compoñentes necesarios para a elaboración e desenvolvemento do prototipo e gastos vinculados á validación do producto por entidades independentes.</p>
<p>Artigo 5º.-Compromisos adquiridos polo beneficiario.</p>
<p>Os beneficiarios das axudas adquiren o compromiso de facer consta-la o cofinanciamento da Consellería de Industria e Comercio e do FEDER nas referencias que se fagan ás actuacións subvencionadas, así como da súa incardinación no Plan Galego de IDT.</p>
<p>Artigo 6º.-Contía das subvencións.</p>
<p>O total das axudas poderá acadar unha contía máxima do 70% do investimento subvencionable do proxecto ou programa no caso de investigación industrial básica e do 45% no caso de investigación aplicada e desenvolvemento. Para tal efecto aplicarase ó disposto no punto 1. do artigo 9 do Decreto 309/1995, do 23 de novembro, sobre incentivos para o desenvolvemento económico e fomento da actividade empresarial na Comunidade Autónoma de Galicia.</p>
<p>TÍTULO III</p>
<p>Tramitación administrativa</p>
<p>Artigo 7º.-Solicitudes.</p>
<p>As solicitudes, que se dirixirán ó conselleiro de Industria e Comercio, presentaranse no rexistro xeral das delegacións provinciais, no dos servicios centrais da Consellería de Industria e Comercio, na Secretaría Xeral de Investigación e Desenvolvemento, ou a través dalgunha das formas recollidas no Art. 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, entre as que se inclúen os rexistros dos concellos que teñan subscrito convenio de colaboración para a implantación dun sistema intercomunicado de rexistro coa Administración da Comunidade Autónoma de Galicia. Para tal efecto disponse de modelo de instancia de solicitude nas páxinas Internet <a href="http://www.cesga.es/sxid">http://www.cesga.es/sxid</a> e en http://www.xunta.es/conselle/preside/sxid.</p>
<p>O prazo para a súa presentación será de 25 días hábiles contados a partir do día seguinte á publicación da presente orde no Diario Oficial de Galicia.</p>
<p>As solicitudes presentaranse por triplicado exemplar segundo o modelo que figura nos anexos I e II desta orde, acompañadas da seguinte documentación:</p>
<p>a) Memoria explicativa do proxecto que conteña os seguintes puntos:</p>
<p>-Historial da empresa ou entidade e das súas actividades de IDT.</p>
<p>-Obxectivo do proxecto presentado, no que se reflicta detalladamente a súa achega cualitativa.</p>
<p>-Recursos financeiros, humanos e técnicos implicados na súa realización.</p>
<p>-Programación temporal das actividades por cada unidade de actuación.</p>
<p>-Orzamento desagregado do investimento ou gastos por cada unidade de actuación.</p>
<p>-Resultados esperados e explotación dos resultados, así como a posible continuidade do proxecto.</p>
<p>b) Certificado expedido pola Delegación Provincial de Industria de estar inscrito e actualizado no Rexistro Industrial ou, nos casos en que proceda a ins</p>
<p>crición, certificación emitida pola delegación provincial en que conste tal circunstancia.</p>
<p>c) Copia compulsada do CIF da empresa solicitante, ou NIF no caso de empresario individual, así como xustificante de alta no imposto de actividades económicas (IAE) e de estar ó día no seu pagamento.</p>
<p>d) Copia compulsada do documento nacional de identidade e do poder bastante de representación con que actúe o solicitante.</p>
<p>e) Declaración expresa de axudas solicitadas, obtidas ou que se prevé solicitar para o mesmo proxecto ou actuación en calquera outra Administración, entes públicos ou privados nacionais ou internacionais; declaración expresa de que non se ten contraída ningunha débeda, por ningún concepto, coa Xunta de Galicia e de estar ó día nas obrigas fiscais e coa Seguridade Social.</p>
<p>f) No caso de empresas, agrupacións ou asociacións de empresas acollidas o réxime de exención do IVE, documentación acreditativa desta.</p>
<p>g) No caso de asociacións ou agrupacións de empresas, copia compulsada do estatuto da dita entidade ou documento acreditativo da natureza e réxime xurídico do solicitante, incluíndose a xustificación da inscrición no rexistro correspondente.</p>
<p>Artigo 8º.-Corrección de defectos.</p>
<p>Se a solicitude de subvención non reúne os requisitos esixidos para cada caso concreto nesta orde, o interesado será requirido para que, nun prazo de dez días a partir do día seguinte á recepción do dito requirimento, corrixa a falla ou presente os documentos preceptivos, con indicación de que, se non o fixera, se considerará desistido da súa petición, e procederase conforme o que determina o artigo 42.1º da Lei de réxime xurídico das administración públicas e do procedemento administrativo común.</p>
<p>Artigo 9º.-Valoración dos proxectos.</p>
<p>A valoración do proxecto de IDT levarase a cabo mediante o disposto, neste ámbito de aplicación, pola Resolución do 28 de decembro de 1998 pola que se fai público o acordo do Consello da Xunta do 18 de decembro de 1998, polo que se aproban as instruccións relativas ós créditos afectados ás actuacións relacionadas coa investigación e desenvolvemento.</p>
<p>Para a valoración das solicitudes teranse en conta os seguintes criterios:</p>
<p>a) Contido e calidade técnica do proxecto.</p>
<p>b) Incidencia directa da tipoloxía do proxecto no desenvolvemento empresarial.</p>
<p>c) Vinculación do proxecto ás potencialidades do tecido productivo galego.</p>
<p>d) Con carácter xeral, a incidencia do proxecto no desenvolvemento do sistema ciencia-tecnoloxía-industria e, en particular, a imbricación que</p>
<p>supón o desenvolvemento do proxecto con centros tecnolóxicos ou laboratorios, horizontais ou sectoriais, que constitúen a infraestructura pública de apoio á investigación e desenvolvemento.</p>
<p>e) Relación cos conglomerados industriais de empresas promovidas pola Xunta de Galicia e peche do ciclo productivo.</p>
<p>f) Localización.</p>
<p>Artigo 10º.-Resolución.</p>
<p>Á vista do informe da comisión técnica de valoración, o conselleiro de Industria e Comercio ou os delegados provinciais correspondentes, ó abeiro das competencias que lles atribúe o Decreto 88/1990, do 15 de febreiro, dictarán a resolución que proceda.</p>
<p>O prazo máximo para dictar e notificarlles ós interesados a resolución expresa será de tres meses contados desde o día seguinte ó da finalización do prazo de presentación de solicitudes.</p>
<p>O vencemento do citado prazo sen que se notifique a resolución expresa lexitima o interesado para entender desestimada a súa solicitude por silencio administrativo.</p>
<p>As resolucións, expresas ou presuntas, que se dicten ó abeiro do disposto nesta orde esgotarán a vía administrativa e contra elas caberá interpor, se é o caso, recurso potestativo de reposición, ou ben directamente recurso contencioso-administrativo, nos termos que establecen os artigos 116 e 177 da Lei de réxime xurídico das administracións públicas e do procedemento administrativo común, e o 46.1º da Lei reguladora da xurisdicción contencioso-administrativa.</p>
<p>A resolución de concesión determinará, alomenos, o importe do orzamento subvencionable, de acordo co establecido no artigo 4º desta orde, a porcentaxe de subvención que corresponda dentro dos límites establecidos polo artigo 6º e o importe da subvención concedida. No caso de subvención plurianual, determinaranse tamén as cantidades concedidas con cargo ós orzamentos de exercicios posteriores.</p>
<p>Unha vez concedida a subvención, esta deberá ser aceptada polo beneficiario, por escrito, no prazo de 15 día hábiles contados a partir do día seguinte á súa notificación, coas condicións específicas que recolle esta orde e as que, se é o caso, se inclúan na resolución. En caso contrario, entenderase que o beneficiario renuncia á subvención e procederase conforme o que detemina o artigo 42.1º da Lei do réxime xurídico das administracións públicas e do procedemento administrativo común.</p>
<p>Artigo 11º.-Ámbito temporal e actuacións plurianuais.</p>
<p>A presente orde aplicarase ás actuacións subvencionables establecidas no artigo 4º, sempre que se iniciaran ou realizaran durante o ano natural de 1999.</p>
<p>No caso de actuacións plurianuais, que superen o exercicio 1999, poderanse establece-los correspondentes compromisos de anualidade dentro dos límites establecidos pola lexislación vixente, de conformidade co prazo de execución do investimento, tendo que aterse ó disposto, para os efectos oportunos, no artigo 58 da Lei 11/1992, do 7 de outubro, do réxime financeiro e orzamentario de Galicia.</p>
<p>No caso de proxectos plurianuais, nos que a totalidade da subvención supere os cinco millóns de pesetas, poderán realizarse anticipos ou pagamentos parciais, a conta da liquidación que se perciba, cumprindo os requisitos que para o efecto determina o artigo 35.dos.B) e) da Lei 6/1998, do 29 de decembro, de orzamentos xerais da Comunidade Autónoma para 1999.</p>
<p>Artigo 12º.-Xustificación do investimento ou actuación.</p>
<p>Para o libramento de cada anualidade da subvención, o beneficairio deberá xustifica-las actuacións que constitúan o investimento subvencionable para o que deberá ter presentado antes do 15 de novembro do ano que corresponda, na respectiva delegación provincial ou nos servicios centrais da Consellería de Industria e Comercio por cuadruplicado, a seguinte documentación:</p>
<p>-Informe técnico no que se describa a realización do proxecto ou actuación e os datos e incidencias habidos na súa execución.</p>
<p>-Documentación acreditativa de realización do investimento ou gasto, que incluirá copia das facturas correspondentes ou documento equivalente. Será necesario presenta-las facturas orixinais para comproba-la veracidade das copias presentadas.</p>
<p>-Certificación de axudas obtidas ou declaración das que se prevé obter para o mesmo investimento en calqueraoutra institución, organismo ou Administración pública, achegando os datos necesarios para que se poida identificar e, se é o caso, cuantificarse.</p>
<p>-Certificación da conta bancaria onde debe realizarse o pagamento, expedida pola propia entidade bancaria, que deberá consigna-lo código bancario completo, é dicir, ordinal bancario, código de banco, código da sucursal e número de conta.</p>
<p>-Certificados acreditativos de estar ó día nas obrigas tributarias e sociais e de non ter pendente de pagamento ningunha débeda, por ningún concepto, coa Administración pública da Comunidade Autónoma e de estar ó día no pagamento de impostos sobre actividades económicas.</p>
<p>-No caso de que se trate dunha subvención plurianual, xustificante acreditativo da constitución por tempo indefinido de aval bancario (ou entidade aseguradora) que garanta o importe da anualidade do pagamento que se esten a tramitar, así como dos seus correspondentes xuros de demora (xuro legal do diñeiro indicado na Lei de orzamentos do Estado</p>
<p>que estea nese momento vixente) por un prazo que medie entre a data de solicitude do pagamento da correspondente anualidade e a data límite que se estableza para a xustificación da última anualidade.</p>
<p>-Calqueraoutro documento que se requira na resolución particular de concesión da subvención.</p>
<p>Artigo 13º.-Pago da subvención.</p>
<p>O pagamento da axuda terá lugar unha vez que os servicios técnicos da Consellería de Industria e Comercio certificasen, se é o caso, trala inspección correspondente, que se realizou a actuación que foi obxecto de subvención. Ademais, o beneficiario deberá presenta-la documentación adicional que lle sexa requirida por estos servicios técnicos, co obxecto de determina-lo alcance do proxecto ou actuacións subvencionables.</p>
<p>No caso de que o investimento realizado teña un custo inferior ó inicialmente previsto, e sempre que esta minoración non supoña unha realización deficiente do proxecto, a axuda reducirase proporcionalmente.</p>
<p>Artigo 14º.-Modificación do proxecto subvencionado.</p>
<p>No caso de que por circunstancias técnicas, dada a complexidade do proxecto ou a súa conexión con outros procesos ou procedementos implantados ou que se van implantar, varíe o contido específico dos investimentos ou actuacións recollidos no proxecto inicial e que incidan no investimento subvencionable, o beneficiario deberá comunica-los correspondentes cambios, solicitando a conformidade á Consellería de Industria e Comercio. Para tal efecto, facúltase a Dirección Xeral de Programas Industriais e Infraestructuras Tecnolóxicas para que dicte ou, de se-lo caso, propoña a resolución que proceda, se as ditas modifcacións non alteran significativamente o obxecto inicial do proxecto.</p>
<p>Artigo 15º.-Concorrencia de axudas.</p>
<p>Cando, por concorrencia de subvencións ou axudas, o importe total subvencionado exceda dos límites máximos establecidos no Decreto 309/1995, do 23 de novembro, sobre incentivos para o desenvolvemento económico e fomento da actividade empresarial na Comunidade Autónoma de Galicia, procederá o reintegro do exceso percibido á Administración autonómica, sen prexuízo doutras responsabilidades que puidesen derivarse.</p>
<p>Artigo 16º.-Control.</p>
<p>En todo caso, os beneficiarios sométense ás actuacións de control que efectúe a Consellería de Industria e Comercio e ás de control financeiro que corresponden á Intervención Xeral da Comunidade Autónoma, as previstas na lexislación do Consello de Contas así como as que poida efectuar, se é o caso, a Comisión e o Tribunal de Contas das Comunidades</p>
<p>Europeas, no suposto de cofinanciamento con fondos europeos.</p>
<p>Artigo 17º.-Incumprimento de obrigas.</p>
<p>No caso de que o beneficiario da subvención incumprise algunha das condicións e obrigas impostas na presente orde, ou as que, de se-lo caso, se inclúan na resolución, convenio ou contrato-programa, dará lugar, de acordo co disposto no artigo 78.5º da Lei 11/1992, do 7 de outubro, de réxime financeiro e orzamentario de Galicia, despois da audiencia ó interesado, á revogación da axuda concedida e ó reintegro da cantidade percibida e os seus xuros de demora, sen prexuízo, se é o caso, doutras responsabilidades nas que incorrese o beneficiario.</p>
<p>As cantidades que teñan que reintegra-los beneficiarios terán a consideración de ingresos de dereito público e será de aplicación para o seu cobro o previsto nos artigos 19 a 23 da citada Lei 11/1992, do 7 de outubro.</p>
<p>Artigo 18º.-Renuncia das axudas.</p>
<p>No caso de que o beneficiario renunciase ás axudas unha vez percibidas, procederase conforme o establecido no artigo anterior e ó que determina o artigo 42.1º da Lei de réxime xurídico das administracións públicas e do procedemento administrativo común.</p>
<p>Artigo 19º.-Normativa aplicable.</p>
<p>Con independencia do disposto nesta orde, haberá que aterse ó disposto na Lei 30/1992, do 26 de novembro, de réxime xurídico das administracións públicas e do procedemento administrativo común, na Lei 11/1992, do 7 de outubro, de réxime financeiro e orzamentario de Galicia, e na Lei 6/1998, do 29 de decembro, de orzamentos xerais da Comunidade Autónoma de Galicia para 1999.</p>
<p>Disposicións derradeiras</p>
<p>Primeira.-Excepcionalmente, se por calquera motivo ou circunstancia, debidamente xustificados, durante o actual exercicio económico, houbese máis crédito orzamentario do inicialmente comprometido, ou non chegara á fase de disposición o inicialmente autorizado, facúltase a Dirección Xeral de Programas Industriais e Infraestructuras Tecnolóxicas para que propoña a concesión de subvención ás solicitudes que, presentadas dentro do prazo fixado no artigo 7º e reunindo os requisitos establecidos na orde, foran desestimadas.</p>
<p>Segunda.-Facúltase o director xeral de Programas Industriais e Infraestructuras Tecnolóxicas para que dicte as disposicións necesarias para a aplicación do disposto na presente orde.</p>
<p>Santiago de Compostela, 28 de maio de 1999.</p>
<p>Antonio Couceiro Méndez</p>
<p>Conselleiro de Industria e Comercio</p>

