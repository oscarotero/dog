---
date: '2023-10-05'
id: G2018-270923-0001
page: 55891
number: 190
agency: Universidade de Santiago de Compostela
section: III. Outras disposicións.
title: >-
  RESOLUCIÓN do 26 de setembro 2023 pola que se acorda a modificación da
  Resolución do 21 de abril de 2022 pola que se delegan competencias en
  determinados órganos universitarios.
range: Resolución
url: >-
  https://www.xunta.gal/dog/Publicados/2023/20231005/AnuncioG2018-270923-0001_gl.html
---
<p>O cambio do titular da Vicerreitoría de Política Científica propiciou unha reordenación das competencias entre o actual equipo de goberno, froito da experiencia na xestión nos últimos anos e, en particular, da experiencia coa configuración do equipo actual de goberno desde o ano 2022.</p>
    <p>Por este motivo, esta reitoría, no uso das atribucións conferidas polos artigos 50 da Lei orgánica do sistema universitario e 85 dos estatutos da Universidade de Santiago de Compostela,</p>
    <h2>RESOLVE:</h2>
    <p>Primeiro. Modificar o ordinal segundo relativo ás competencias atribuídas á Vicerreitoría de Política Científica, que queda redactado como segue:</p>
    <p>«Segundo. <em>Vicerreitoría de Política Científica</em></p>
    <p>1. A Vicerreitoría de Política Científica será a responsable da dirección e coordinación das seguintes materias:</p>
    <p>– A proposta, deseño e promoción da política científica da Universidade, dos seus grupos e liñas de investigación.</p>
    <p>– A promoción, a dirección e a avaliación da produción científica e das actividades de I+D+i da USC.</p>
    <p>– A supervisión das infraestruturas científicas da USC de apoio á investigación, en coordinación coa Xerencia.</p>
    <p>– A supervisión das estruturas de investigación. </p>
    <p>– A promoción de accións orientadas a mellorar a proxección internacional dos grupos e estruturas de investigación, en coordinación coa Vicerreitoría de Titulacións e Internacionalización.</p>
    <p>– A validación de informes de seguimento e informes finais dos proxectos e accións de investigación con cargo ao financiamento externo.</p>
    <p>– A representación legal da Universidade nas solicitudes e xestión de proxectos e outras axudas de investigación, calquera que sexa a institución convocante, e deberá informar previamente á Reitoría das devanditas solicitudes e a súa resolución.</p>
    <p>– A concesión de permisos e licenzas, con motivo de estadías de investigación, ao persoal contratado con recursos captados por I+D+i.</p>
    <p>– A difusión e divulgación da investigación, en coordinación co Gabinete do Reitor.</p>
    <p>2. As seguintes unidades dependerán funcionalmente da Vicerreitoría de Política Científica:</p>
    <p>– A Área de Proxectos e Promoción Internacional, compartida coa Vicerreitoría de Titulacións e Internacionalización.</p>
    <p>– A Área de Infraestruturas de Investigación, compartida coa Xerencia.</p>
    <p>– A rede de centros de difusión e divulgación científica, compartida co órgano responsable da comunicación».</p>
    <p>Segundo. Modificar o ordinal sétimo relativo ás competencias atribuídas á Vicerreitoría de Transformación Dixital e Innovación, que queda redactado como segue:</p>
    <p>«Sétimo. <em>Vicerreitoría de Transformación Dixital e Innovación</em></p>
    <p>1. A Vicerreitoría de Transformación Dixital e Innovación será a responsable da dirección e coordinación das seguintes materias:</p>
    <p>– A elaboración e seguimento dos plans estratéxicos.</p>
    <p>– A elaboración do proxecto de programación plurianual, de acordo coa Xerencia.</p>
    <p>– A formulación, implantación e seguimento de accións orientadas á visibilización nos rankings nacionais e internacionais.</p>
    <p>– O seguimento do portal de investigación e o deseño de novas funcionalidades.</p>
    <p>– A organización e publicación de datos e estatísticas, de acordo coa Xerencia.</p>
    <p>– A coordinación das accións de mecenado, micromecenado, cátedras institucionais e outras estruturas especializadas ao abeiro do artigo 62 dos estatutos da Universidade de Santiago de Compostela.</p>
    <p>– A dirección estratéxica en materia de tecnoloxías da información e das comunicacións, en coordinación coa Xerencia.</p>
    <p>– Os sistemas de ciberseguridade da USC.</p>
    <p>– O apoio á transformación dixital na USC, integrando e optimizando a xestión de recursos e a utilización de novas tecnoloxías dirixidas á implantación efectiva da docencia virtual e da administración dixital.</p>
    <p>– O desenvolvemento e mantemento das tecnoloxías destinadas á docencia virtual.</p>
    <p>– A elaboración da memoria de responsabilidade social corporativa.</p>
    <p>– As competencias en materia de normalización lingüística.</p>
    <p>– A promoción e fortalecemento de accións de sustentabilidade, para aliñalas cos principios da economía circular e cos obxectivos de desenvolvemento sustentable da Axenda 2030.</p>
    <p>2. As seguintes unidades dependerán funcionalmente da Vicerreitoría de Transformación Dixital e Innovación:</p>
    <p>– A Área de Tecnoloxías da Información e a Comunicación.</p>
    <p>– O Servizo de Normalización Lingüística.</p>
    <p>– A Oficina de Desenvolvemento Sostible.</p>
    <p>– O Servizo de Publicacións e Intercambio Científico.</p>
    <p>– A Biblioteca Universitaria</p>
    <p>– O Arquivo Histórico, sen prexuízo do estipulado para a parte administrativa».</p>
    <p>Terceiro. Modificar a epígrafe 6 no ordinal noveno e engadir a seguinte competencia:</p>
    <p>«– A tramitación e proposta de actividades realizadas ao abeiro do artigo 60 da Lei orgánica do sistema universitario (LOSU) e de convenios nos cales se estableza a realización ou colaboración por parte do profesorado da USC en traballos de carácter científico, técnico ou artístico».</p>
    <p>Cuarto. Engadir unha nova epígrafe 8 no ordinal noveno relativo ás competencias atribuídas á Xerencia, coa seguinte redacción:</p>
    <p>«8. En materia de persoal para colaborar en actividades e proxectos de I+D+i con vinculación non permanente:</p>
    <p>– As convocatorias públicas de selección de persoal para colaborar en actividades e proxectos de I+D+i mediante contrato de duración non permanente e o nomeamento das súas comisións de selección».</p>
    <p>Quinto. Renumerar as epígrafes seguintes como 9 e 10.</p>
    <p>Sexto. Engadir un novo ordinal décimo oitavo bis no punto IV sobre delegación en materia de permisos de persoal coa seguinte redacción:</p>
    <p>Décimo oitavo bis. Proposta de persoal de administración e servizos colaborador en actividades e proxectos de I+D+i</p>
    <p>Delégase no persoal docente e investigador que teña a condición de persoal investigador principal ou responsable de actividades e proxectos de I+D+i a proposta á Xerencia do nomeamento do persoal de administración e servizos para colaborar nas actividades mencionadas, de conformidade coa regulación aplicable na USC.</p>
    <p>Disposición derradeira</p>
    <p>Esta resolución terá vixencia desde o día seguinte ao da data de publicación no <em>Diario Oficial de Galicia</em>.</p>
    <p>Santiago de Compostela, 26 de setembro de 2023</p>
    <footer><p>Antonio López Díaz<br>Reitor da Universidade de Santiago de Compostela</p></footer>

