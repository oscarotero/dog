---
date: '2023-10-05'
id: G0427-270923-0002
page: 55881
number: 190
agency: Consellería do Mar
section: III. Outras disposicións.
title: >-
  RESOLUCIÓN do 25 de setembro de 2023 pola que se modifica a Resolución do 20
  de xuño de 2023 pola que se aproba o Plan experimental para a xestión da
  nécora e do camarón coa arte de nasa para nécora e camarón 2023-2025.
range: Resolución
url: >-
  https://www.xunta.gal/dog/Publicados/2023/20231005/AnuncioG0427-270923-0002_gl.html
---
<p>Antecedentes:</p>
    <p>Mediante a Resolución do 20 de xuño de 2023, a Consellería do Mar autorizou o Plan experimental para a xestión da nécora e do camarón coa arte de nasa para nécora e camarón 2023-2025.</p>
    <p>O 1 de setembro de 2023 recíbese un escrito da Federación Provincial de Confrarías de Pescadores de Pontevedra. Nel maniféstase que o 12 de maio de 2023 tivo lugar unha reunión sectorial de artes menores na sede social da devandita federación onde se recompilaron e consensuaron unha serie de propostas, as cales debateu a Comisión de Seguimento do presente plan con data do 7 de xuño de 2023.</p>
    <p>Tendo en conta o anterior,</p>
    <h2>RESOLVO:</h2>
    <p>Modificar os números 5 e 9 da Resolución do 20 de xuño de 2023 pola que se aproba o Plan experimental para a xestión da nécora e do camarón coa arte de nasa para nécora e camarón 2023-2025, que quedan redactados como a seguir se indica:</p>
    <p>«5. Horario.</p>
    <p>O lance da nasa para nécora e camarón será nocturno. A actividade poderá desenvolverse nas seguintes modalidades:</p>
    <p>Modalidade A). Desde dúas horas antes do ocaso do domingo ata dúas horas despois do orto do venres. Non obstante, durante os meses de setembro, outubro, novembro e decembro de 2023, e ata o 5 de xaneiro de 2024, a actividade poderá realizarse desde catro horas antes do ocaso do domingo ata tres horas despois do orto do venres.</p>
    <p>Modalidade B). Desde dúas horas antes do ocaso do luns ata dúas horas despois do orto do sábado. Non obstante, durante os meses de setembro, outubro, novembro e decembro de 2023, e ata o 5 de xaneiro de 2024, a actividade poderá desenvolverse desde catro horas antes do ocaso do luns ata tres horas despois do orto do sábado.</p>
    <p>Modalidade C). Non obstante o anterior, nas rías de Arousa e Vigo, por dentro do anexo V, o calamento poderá ser diúrno desde dúas horas antes do orto do luns ata dúas horas despois do ocaso do venres. As embarcacións despachadas nesta modalidade C non poderán capturar polbo, de conformidade co establecido no artigo 128, punto 2, do devandito Decreto 15/2011.</p>
    <p>Modalidade D). Na ría de Pontevedra, por dentro das liñas de referencia do anexo III do Decreto 15/2011, do 28 de xaneiro, o calamento das nasas poderá ser diúrno desde dúas horas antes do orto do luns ata dúas horas despois do ocaso do venres. As embarcacións despachadas nesta modalidade D non poderán capturar polbo, de conformidade con establecido no artigo 128, punto 2, do devandito Decreto 15/2011.</p>
    <p>Os horarios nocturno e diúrno serán excluíntes entre si.</p>
    <p>Logo do inicio da veda da nécora, acórdase establecer como modalidades de horario de actividade para a captura de camarón coa nasa para nécora e camarón as seguintes:</p>
    <p>1. Desde o 7 de xaneiro ata o 30 de marzo de 2024 (inclusive):</p>
    <p>– Desde tres horas antes do ocaso do domingo ata tres horas despois do orto do venres.</p>
    <p>– Desde tres horas antes do ocaso do luns ata tres horas despois de orto do sábado.</p>
    <p>2. Desde o 31 de marzo ata o 29 de xuño de 2024 (inclusive):</p>
    <p>– Desde dúas horas antes do ocaso do domingo ata dúas horas despois do orto do venres.</p>
    <p>– Desde dúas horas antes do ocaso do luns ata dúas horas despois de orto do sábado.</p>
    <p>As nasas para nécora e camarón deberán ser levantadas e levadas a porto diariamente, unha vez cumprido o horario de traballo».</p>
    <p>«9. Control e seguimento da actividade pesqueira.</p>
    <p>a) Despachos telemáticos.</p>
    <p>Deberán despachar as embarcacións na epígrafe de adhesión a plan de explotación:</p>
    <p>[«Nasa nécora e camarón (15K) Plan experimental xestión nécora+camarón nocturno 2023-2025, modalidade A»].</p>
    <p>[«Nasa nécora e camarón (15K) Plan experimental xestión nécora+camarón 2023-2025 nocturno, modalidade B»].</p>
    <p>[«Nasa nécora e camarón (15K) Plan experimental xestión nécora+camarón 2023-2025 diúrno, modalidade C (Ría de Vigo e Ría de Arousa)»].</p>
    <p>[«Nasa nécora e camarón (15K) Plan experimental xestión nécora+camarón 2023-2025 diúrno, modalidade D (Ría de Pontevedra)»].</p>
    <p>As embarcacións que soliciten un cambio temporal de modalidade poderán despachar nas modalidades A ou B, e realizarase de oficio o despacho correspondente.</p>
    <p>Unha vez realizado o despacho para a nasa de nécora e camarón nunha destas modalidades, non se poderá despachar en ningunha das outras modalidades para esta arte, polo menos na mesma semana.</p>
    <p>Por outra banda, advírtese que, ao rematar a vixencia deste plan, se non se realiza un novo rexistro de actividade pesqueira, a embarcación pasaría á situación de «pendente de rexistro de actividade».</p>
    <p>Autorizarase a realización de traballos de labores de preparación, consistentes no traslado a bordo das embarcacións das nasas desde o lugar de almacenamento, os tres días naturais anteriores ao inicio da campaña e os tres días naturais posteriores ao peche desta. En ningún caso poderán abandonar o porto unha vez depositadas as nasas nas embarcacións.</p>
    <p>b) Mostraxes. Durante o período de vixencia do plan, técnicos da Consellería poderán realizar en calquera das embarcacións autorizadas mostraxes para control, seguimento e avaliación do plan; os armadores deben colaborar de tal xeito que se permita acadar os obxectivos propostos. A falta de colaboración neste eido ocasionará a baixa definitiva do plan».</p>
    <p>A presente resolución non modifica o resto das condicións establecidas no plan.</p>
    <p>Contra esta resolución, que esgota a vía administrativa, poderá interporse recurso de reposición no prazo dun mes, contado desde o día seguinte ao da súa notificación, ante o conselleiro do Mar, de conformidade co disposto nos artigos 123 e 124 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 25 de setembro de 2023</p>
    <footer><p>O conselleiro do Mar<br>P.D. (Orde do 21.2.2022; DOG núm. 41, do 1 de marzo)<br>Antonio Basanta Fernández<br>Director xeral de Pesca, Acuicultura e Innovación Tecnolóxica</p></footer>

