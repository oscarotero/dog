---
date: '2023-04-28'
id: G0198-200423-0001
page: 26782
number: 82
agency: Axencia Galega de Innovación
section: III. Outras disposicións.
title: >-
  RESOLUCIÓN do 20 de abril de 2023 pola que se modifica o prazo de execución
  dos proxectos financiados ao abeiro da Resolución do 4 de maio de 2022 pola
  que se establecen as bases reguladoras para a concesión, en réxime de
  concorrencia competitiva, das axudas do programa Consolida Bio para o apoio á
  consolidación do sector biotecnolóxico a través de plans de investimento e
  innovación, financiados no marco do eixe REACT-EU do programa operativo do
  Fondo Europeo de Desenvolvemento Rexional (Feder) de Galicia 2014-2020 como
  parte da resposta da UE á pandemia da COVID-19, e se procede á súa
  convocatoria para o ano 2022 (código de procedemento IN861A).
range: Resolución
url: >-
  https://www.xunta.gal/dog/Publicados/2023/20230428/AnuncioG0198-200423-0001_gl.html
---
<p>O 19 de maio de 2022 publicouse no Diario Oficial de Galicia a Resolución do 4 de maio pola que se establecen as bases reguladoras para a concesión, en réxime de concorrencia competitiva, das axudas do programa Consolida Bio para o apoio á consolidación do sector biotecnolóxico a través de plans de investimento e innovación, financiados no marco do eixe REACT EU do programa operativo do fondo europeo de desenvolvemento rexional (Feder) de Galicia 2014-2020 como parte da resposta da UE á pandemia da COVID-19, e se procede á súa convocatoria para o ano 2022 (código de procedemento IN861A).</p>
    <p>De acordo co disposto nos artigos 4 e 26 das bases reguladoras, a data límite para executar os plans de investimento e innovación é o 30 de abril de 2023. O artigo 26 tamén establece como data limite para presentar a documentación xustificativa dos investimentos o 15 de maio de 2023.</p>
    <p>O artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia (DOG núm. 20, do 29 de xaneiro), establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros.</p>
    <p>Doutra banda, no artigo 32 da Lei 39/2015, do 1 de outubro, do procedemento administrativo común das administracións públicas (LPACAP), indícase que a ampliación se poderá acordar de oficio ou por instancia de parte, antes do vencemento do prazo de que se trate e se as circunstancias así o aconsellan.</p>
    <p>Na actualidade, practicamente todas as empresas, independentemente do seu sector, están a sufrir tanto escaseza de materias primas como o aumento do seu prezo. Isto é especialmente relevante no sector da construción, provocando atrasos na execución de obras, o que está a dificultar a execución e xustificación dos proxectos subvencionados pola presente axuda nas datas establecidas.</p>
    <p>Consecuentemente con todo o anterior, e dada a inexistencia de prexuízos a terceiros, a directora da Axencia Galega de Innovación, en exercicio das facultades que lle confire o artigo 17.3 do Decreto 50/2012, do 12 de xaneiro, polo que se crea a Axencia Galega de Innovación.</p>
    <h2>DISPÓN:</h2>
    <p>Artigo 1. Modificar a data límite que figura no artigo 4.4 das bases reguladoras para executar a segunda anualidade do proxecto, quedando a redacción da seguinte maneira:</p>
    <p>«Os plans terán duración plurianual conforme os prazos de execución e xustificación dispostos no artigo 26 da presente orde, sendo o prazo de execución como se indica na seguinte estrutura de anualidades:</p>
    <p>• Primeira anualidade: desde a data de solicitude da axuda ata o 30 de novembro de 2022.</p>
    <p>• Segunda anualidade: desde o 1 de decembro de 2022 ata o 30 de setembro de 2023».</p>
    <p>Artigo 2. Modificar os prazos de xustificación que figuran no artigo 26.2 das bases reguladoras para executar e xustificar a segunda anualidade do proxecto, quedando a redacción da seguinte maneira:</p>
    <p>«2. Prazos de xustificación:</p>
    <table>
     <tbody>
      <tr>
       <td></td>
       <td>Períodos de emisión das facturas (realización de gastos) e realización de pagamentos dos gastos executados</td>
       <td>Prazos de presentación da documentación</td>
      </tr>
      <tr>
       <td>Primeira anualidade</td>
       <td>Desde a data de solicitude ata o 30 de novembro de 2022</td>
       <td>Ata o 12 de decembro de 2022</td>
      </tr>
      <tr>
       <td>Segunda anualidade</td>
       <td>Desde o 1 de decembro de 2022 ata o 30 de setembro de 2023</td>
       <td>Ata o 10 de outubro de 2023</td>
      </tr>
     </tbody>
    </table>
    <p>Exceptúanse desta regra xeral aqueles gastos cuxos pagamentos deban efectuarse nun momento posterior por axustarse aos calendarios de recadación, como os ingresos a conta do IRPF ou cotas de seguros sociais liquidables con posterioridade á data de xustificación. A entidade subvencionada quedará obrigada a presentar os documentos acreditativos do seu pagamento antes de finalizar o mes seguinte en que ao beneficiario lle corresponde liquidar eses gastos».</p>
    <p>Disposición derradeira única. Entrada en vigor</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 20 de abril de 2023</p>
    <footer><p>Patricia Argerey Vilar<br>Directora da Axencia Galega de Innovación</p></footer>

