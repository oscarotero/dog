---
date: '1999-02-11'
id: 3CFE
page: 1521
number: 28
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 1 de febreiro de 1999 de modificación parcial da do 1 de decembro de
  1989 pola que se implanta un novo sistema de información contable.
range: Orde
url: 'https://www.xunta.gal/dog/Publicados/1999/19990211/Anuncio3CFE_gl.html'
---
<p>O Decreto 90/1997, do 10 de abril, polo que se establece a organización recadatoria da Xunta de Galicia, atribúe ós órganos de recadación da Consellería de Economía e Facenda a competencia para recadar en vía executiva os recursos dos organismos autónomos e dos entes públicos vinculados á Administración da Comunidade Autónoma de Galicia. Así mesmo, prevé que aqueles poidan asumi-la xestión recadatoria dos recursos doutras administracións públicas en virtude de lei ou convenio.</p>
<p>Imponse a necesidade de adapta-la Orde do 1 de decembro de 1989, modificada pola Orde do 31 de maio de 1994 pola que se implanta un novo sistema de información contable na Administración da Xunta de Galicia para recolle-la xestión dos citados recursos. Para conseguir este obxectivo, créase unha nova agrupación contable, denominada Recursos doutros entes públicos, que se divide en:</p>
<p>-Recursos doutros entes públicos. Dereitos que cobrar.</p>
<p>-Recursos doutros entes públicos. Obrigacións que pagar.</p>
<p>Esta nova agrupación supón o campo adecuado para recolle-los ingresos por taxas de organismos autónomos que son recadados pola Administración xeral e que ata a data eran contabilizados en conceptos extraorzamentarios.</p>
<p>Deste modo a nova agrupación proporcionará unha imaxe detallada da xestión recadatoria de todos estes recursos que, baseándose en diferentes normas, acordos ou convenios, sexa realizada pola Administración xeral.</p>
<p>Artigo 1.-Modificación do artigo 26 da Orde do 1 de decembro de 1989.</p>
<p>Engádense ó artigo 26.Un os seguintes apartados:</p>
<p>«s) Estado de xestión de recursos doutros entes públicos. Dereitos que cobrar.</p>
<p>t) Estado de xestión de recursos doutros entes públicos. Obrigacións que pagar.».</p>
<p>Artigo 2.-Modificación do artigo 27.Un da Orde do 1 de decembro de 1989.</p>
<p>Engádense ó artigo 27.Un da Orde do 1 de decembro de 1989 os apartados seguintes:</p>
<p>«j) Estado de xestión de recursos doutros entes públicos. Dereitos que cobrar.</p>
<p>k) Estado de xestión de recursos doutros entes públicos. Obrigacións que pagar.».</p>
<p>Artigo 3.-Novo artigo 43 bis.</p>
<p>Engádese un artigo 43 bis coa seguinte redacción:</p>
<p>«Artigo 43 bis.</p>
<p>Cada oficina contable recollerá no «Estado de xestión de recursos doutros entes públicos. Dereitos que cobrar», a situación e os movementos daqueles recursos doutros entes públicos diferenciados da Administración xeral da Comunidade Autónoma de Galicia e dos que teña encomendada a xestión recadatoria esta última, desde o punto de vista da súa relación con terceiros.</p>
<p>Así mesmo, cada oficina contable recollerá no «Estado de xestión de recursos doutros entes públicos. Obrigacións que pagar» a situación e os movementos dos recursos a que se refire o parágrafo anterior que xa foron recadados, desde o punto de vista da súa entrega ós entes públicos titulares deles.».</p>
<p>Artigo 4.-Modificación do artigo 56 da Orde do 1 de decembro de 1989.</p>
<p>O punto 5 do artigo 56 da Orde de 1 de decembro de 1989, queda redactado como segue:</p>
<p>«5. Estado de situación e movementos de operacións non orzamentarias, con distinción das operacións relativas a recursos doutros entes públicos xestionados pola Administración xeral da Comunidade Autónoma.».</p>
<p>Artigo 5.-Modificación do artigo 61 da Orde do 1 de decembro de 1989.</p>
<p>O artigo 61 queda como segue:</p>
<p>«Artigo 61.</p>
<p>O estado de situación e movementos de operacións non orzamentarias reflectirá o detalle das realizadas durante o exercicio das distintas contas e conceptos en que se recollan este tipo de operacións, mostrando a súa situación e movementos, clasificadas en:</p>
<p>-Debedores.</p>
<p>-Acredores.</p>
<p>-Partidas pendentes de aplicación.</p>
<p>-Movementos internos de tesourería.</p>
<p>-Outras contas de relación.</p>
<p>-Recursos doutros entes públicos. Dereitos que cobrar.</p>
<p>-Recursos doutros entes públicos. Obrigacións que pagar.».</p>
<p>Artigo 6.-Modificación do artigo 69 da Orde do 1 de decembro de 1989.</p>
<p>O artigo 69 queda como segue:</p>
<p>«Artigo 69.</p>
<p>Respecto das operacións non orzamentarias, poñeranse de manifesto os ingresos e pagamentos realizados durante o exercicio, así como os saldos exis</p>
<p>tentes ó comezo do exercicio e ó final do período a que se refira.</p>
<p>Incluirase separadamente información relativa a recursos doutros entes públicos xestionados pola Administración xeral da Comunidade Autónoma, distinguindo os ingresos e os gastos.».</p>
<p>Disposición derradeira</p>
<p>O disposto na presente orde será de aplicación con efectos do un de xaneiro de mil novecentos noventa e nove.</p>
<p>Santiago de Compostela, 1 de febreiro de 1999.</p>
<p>José Antonio Orza Fernández</p>
<p>Conselleiro de Economía e Facenda</p>

