---
date: '2000-05-30'
id: ACA2
page: 8
number: 104
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 24 de maio de 2000 pola que se convoca e regula o réxime de concesión
  de axudas para a mellora da competitividade do sector téxtil e da confección
  para o ano 2000.
range: Orde
url: 'https://www.xunta.gal/dog/Publicados/2000/20000530/AnuncioACA2_gl.html'
---
<p>Nos dos últimos anos, o escenario económico internacional relacionado co sector téxtil sufriu profundas alteracións, principalmente pola intensificación da competencia, o incremento no coñecemento e esixencias dos consumidores e a necesidade de incrementar mercados, o que induciu a unha mellora da competitividade constante nas empresas do sector, ou a unha diversificación das súas actividades, tanto desde o punto de vista da empresa como social e económico no caso de zonas de alta dependencia.</p>
<p>Neste contexto internacional, a Unión Europea (UE) desenvolveu desde o ano 1993 ata o 1999 a Iniciativa RETEX, co observar que o sector téxtil e da confección na UE debía afronta-los rigores desta competencia urxente o obxecto de acelera-la adaptación daquel á nova conxuntura. Esta iniciativa, que estaba dirixida ás rexións que dependen estreitamente do sector téxtil-confección, interviña onde podía satisface-las nece</p>
<p>sidades, sobre todo no ámbito dos coñecementos específicos e dos recursos humanos, é dicir o soporte lóxico. O desenvolvemento deste soporte levaba consigo a asistencia ás empresas co fin de optimiza-los métodos organizativos, a cooperación e as tecnoloxías.</p>
<p>Aínda que a vixencia desta iniciativa xa rematou, a Consellería de Industria e Comercio da Xunta de Galicia considera conveniente manter para este ano unha liña de axudas acorde coa filosofía da dita iniciativa, co obxecto de seguir incentivando aquelas actuacións levadas a cabo polas empresas ou asociacións do sector téxtil-confección da nosa Comunidade Autónoma, que contribúan á adaptación competitiva do sector.</p>
<p>Estas axudas financiaranse con Fondos Propios da Comunidade Autónoma galega, Fondos de Compensación Interterritorial (FCI) e Fondos Europeos de Desenvolvemento Rexional (FEDER).</p>
<p>O contido desta orde de axudas axústase ó establecido polo acordo do Consello da Xunta de Galicia do 14 de abril de 2000, segundo o cal, «Mentres tanto no recaia a decisión da Comisión Europea de compatibilidade coa normativa comunitaria e non entre en vigor a nova disposición normativa, manterase a actividade de fomento autonómica axustándose ás directrices, tanto horizontais como sectoriais, dictadas pola comisión, así como, se é o caso, ós límites de intensidade autorizados a Galicia no Mapa Rexional de Axudas de España para o período 2000-2006.</p>
<p>Na súa virtude e no uso das facultades que me foron conferidas,</p>
<p>DISPOÑO:</p>
<p>Artigo 1º.-Obxecto.</p>
<p>É obxecto deste orde desenvolve-lo marco que regule a convocatoria de axudas, que se concedan no ano 2000, para a incentivación de actuacións que van ser realizadas polas distintas unidades económicas que integran o sector téxtil e da confección na nosa Comunidade Autónoma, co obxectivo de acada-la súa adaptación competitiva.</p>
<p>Artigo 2º.-Aplicacións orzamentarias.</p>
<p>Estas axudas outorgaranse con cargo á partida orzamentaria dos orzamentos xerais da Comunidade Autónoma galega para o ano 2000, 08.03.742-A.770.0 «Axudas á industria do complexo téxtil-confección», sendo o crédito total destinado para esta orde de 199.318.382 pesetas. Esta cantidade poderase incrementar en función das peticións presentadas e de acordo coas dispoñibilidades de crédito.</p>
<p>Artigo 3º.-Beneficiarios e ámbito de aplicación.</p>
<p>Poderán ser beneficiarios destas axudas as empresas para as que a súa actividade principal estea incluída nos CNAES 17 e 18, así como as agrupacións, asociacións de empresas ou entidades sen ánimo de lucro que desenvolvan a súa actividade no ámbito dos sectores téxtiles e da confección, debendo ter, todas elas, o seu domicilio social ou algún centro de traballo radicado na Comunidade Autónoma galega.</p>
<p>Artigo 4º.-Actuacións subvencionables.</p>
<p>Terán carácter subvencionable aqueles investimentos que teñan por obxecto o desenvolvemento dalgunha ou dalgunhas das seguintes actuacións:</p>
<p>a) Custo do asesoramento externo, de carácter non habitual, para a mellora dos coñecementos técnicos. Este asesoramento poderá referirse ós seguintes puntos:</p>
<p>a.1) Realización de estudios para a implantación de sistemas de estratexia empresarial ou para o fortalecemento da estructura de talleres (mellora dos sistemas de distribución, aumento da flexibilidade e eficacia empresarial, consecución de mellores niveis de calidade e servicio, etc.).</p>
<p>a.2) Realización de estudios de diagnóstico e de implantación de técnicas de xestión empresarial encamiñadas á mellora da eficacia nos procesos xa implantados, dentro das distintas áreas funcionais da empresa.</p>
<p>a.3) Realización de auditorías tecnolóxicas e de estudios de prospectiva e coñecemento do estado da arte tecnolóxica e as súas aplicacións no contorno empresarial.</p>
<p>a.4) Realización de diagnósticos e auditorías de deseño, orientados á creación dunha nova imaxe corporativa.</p>
<p>a.5) Estudios de coñecemento e análise prospectivo de mercados estratéxicos, así como do contorno competitivo en xeral (Benchmarking).</p>
<p>a.6) Actuacións vinculadas á difusión empresarial, a través da aplicación e utilización das novas tecnoloxías da difusión, co obxecto de captar novos mercados ou de consolidar aqueles xa captados.</p>
<p>a.7) Adquisición ou desenvolvemento de software, dentro das distintas áreas funcionais da empresa, co obxecto de procura-la súa informatización ou a incorporación das tecnoloxías da información e as comunicacións.</p>
<p>a.8) Obtención da certificación correspondente á implantación de sistemas da calidade, así como accións encamiñadas ó desenvolvemento de plans de calibración de equipos de medida, estudios de identificación e valoración de custos de non calidade e accións que teñan por obxecto, dentro dun proceso sistemático, a aplicación de ferramentas avanzadas encamiñadas a un proceso de xestión de calidade total.</p>
<p>b) Custo do asesoramento externo, de carácter non habitual, para a realización de proxectos concertados desenvolvidos por empresas (coa adhesión mínima de tres) ou para a realización de actuacións desenvolvidas por asociacións empresariais. Este asesoramento poderá referirse ós seguintes puntos:</p>
<p>b.1) A mellora dos coñecementos técnicos relativos ós epígrafes recollidos na alínea a).</p>
<p>b.2) A difusión acelerada de métodos de producción innovadores e novas formas de organización.</p>
<p>b.3) O fortalecemento dos vínculos entre as empresas e os seus subministradores e clientes, co obxecto de responder ás novas esixencias de flexibilidade e calidade.</p>
<p>b.4) A mellora da información sobre as tendencias do mercado en relación coas medidas de apoio ó deseño, á calidade e á comercialización.</p>
<p>b.5) A creación, exclusivamente por asociacións empresariais, de redes de contacto con outros lugares do Estado e coa Unión Europea en relación coas medidas antes citadas.</p>
<p>b.6) Análise e implantación de estratexias orientadas á exportación.</p>
<p>b.7) Análise de mercados para a estructuración de coleccións.</p>
<p>b.8) Diagnósticos e implantación de melloras da competitividade e custos.</p>
<p>b.9) Análise e implantación de estratexias de aprovisionamento competitivo.</p>
<p>Todos estes proxectos e/ou actuacións deberán caracterizarse pola súa posibilidade de desenvolvemento e implantación nas distintas empresas participantes neles.</p>
<p>c) Custo de adquisición de hardware e software para o seu emprego específico en deseño asistido por ordenador (CAD).</p>
<p>Artigo 5º.-Criterios de avaliación.</p>
<p>Para a determinación da preferencia na concesión e contía das axudas teranse en conta os seguintes criterios:</p>
<p>1. Proxectos concertados desenvolvidos por empresas ou para a realización de actuacións desenvolvidas por asociacións empresariais.</p>
<p>2. Creación de novo emprego.</p>
<p>3. Volume de proxectos dentro dunha mesma tipoloxía de actuación.</p>
<p>4. Entidades que non obtivesen subvencións da Consellería de Industria e Comercio, ó abeiro das ordes convocadas no marco da Iniciativa RETEX, nos anos 1997, 1998 e 1999.</p>
<p>Artigo 6º.-Contía das axudas.</p>
<p>As axudas poderán acadar, con carácter xeral, unha contía máxima do 40% do investimento subvencionable, sendo de aplicación, ademais, as seguintes limitacións:</p>
<p>1. Para as actuacións contidas nas alíneas a) e b), agás a a.8), do artigo 4º, as axudas non superarán o importe de 5.000.000 de pesetas por actuación.</p>
<p>2. Para a actuación contida na alínea a.8), do artigo 4º, as axudas non superarán o importe de 500.000 pesetas.</p>
<p>3. Para as actuacións contidas na alínea c), do artigo 4º, as axudas non superarán o importe de 3.000.000 de pesetas.</p>
<p>Artigo 7º.-Período subvencionable.</p>
<p>Considérase como período subvencionable, para os efectos de realización dos investimentos acollidos á presente orde, o comprendido entre o 1 de xaneiro e o 31 de outubro de 2000, ámbolos dous inclusive.</p>
<p>Artigo 8º.-Solicitudes.</p>
<p>As solicitudes, que se dirixirán ó conselleiro de Industria e Comercio, presentaranse no rexistro xeral</p>
<p>das delegacións provinciais, no dos servicios centrais da Consellería de Industria e Comercio, ou a través dalgunha das formas recollidas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, entre as que se inclúen os rexistros dos concellos que teñan subscrito convenio de colaboración para a implantación dun sistema intercomunicado de rexistro coa Administración da Comunidade Autónoma de Galicia.</p>
<p>O prazo para a súa presentación iniciarase a partir do día seguinte ó da publicación da presente orde no Diario Oficial de Galicia e finalizará o 30 de xuño de 2000, inclusive.</p>
<p>As solicitudes presentaranse, conforme os modelos que se xuntan como anexos I e II, e acompañaranse da seguinte documentación, todo isto por triplicado exemplar (orixinal ou copia compulsada e dúas copias):</p>
<p>-Memoria explicativa que conterá antecedentes da entidade solicitante, descrición das súas actividades principais, descrición detallada dos investimentos por unidade de actuación e efectos esperados.</p>
<p>-Orzamento desagregado do investimento.</p>
<p>-Calendario de execución do investimento, con indicación expresa da temporalidade de cada unha das actuacións que o configuran (mes de inicio/mes de finalización).</p>
<p>-Incluirase, segundo anexo III, declaración expresa doutras axudas, cumprimento de obrigas fiscais, de estar ó día nas obrigas coa Seguridade Social e coa Comunidade Autónoma.</p>
<p>-Licencia fiscal ou último recibo do imposto de actividades económicas (IAE) e NIF/CIF.</p>
<p>-Documento público acreditativo do poder con que actúa o solicitante e fotocopia do seu DNI.</p>
<p>Artigo 9º.-Emenda de defectos.</p>
<p>Se a solicitude non reúne os requisitos esixidos nesta orde, o interesado será requirido para que, nun prazo de 10 días a partir do seguinte ó da recepción deste requirimento, emende a falta ou achegue os documentos preceptivos, con indicación de que, se non o fixese, se considerará desistido da súa petición logo da correspondente resolución de conformidade co disposto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Artigo 10º.-Valoración dos proxectos.</p>
<p>Para cada expediente de solicitude de subvención, os xefes de servicio de Xestión de cada delegación provincial emitirán un informe de cumprimento dos requisitos esixidos na convocatoria.</p>
<p>As solicitudes, ás que se lles achegará o devandito informe, serán estudiadas por unha comisión técnica, que estará constituída polo titular da Dirección Xeral</p>
<p>de Programas Industriais e Infraestructuras Tecnolóxicas ou persoa en quen delegue, que a presidirá, actuando como vocais un subdirector xeral, un xefe de servicio da dita dirección xeral e mailos catro delegados provinciais da Consellería de Industria e Comercio ou, no seu defecto, os xefes de servicio de Xestión de cada delegación provincial. Exercerá as funcións de secretario da comisión o antedito xefe de servicio da dirección xeral.</p>
<p>Artigo 11º.-Resolución e aceptación de axudas.</p>
<p>Á vista do informe da comisión técnica, o conselleiro de Industria e Comercio ou o delegado provincial, conforme co establecido no Decreto 88/1990, do 15 de febreiro, sobre desconcentración de competencias para a concesión de axudas e subvencións nos delegados provinciais ou territoriais da Xunta de Galicia, emitirá a resolución que proceda.</p>
<p>O prazo máximo para dictar e notificar ós interesados a resolución expresa será de seis meses contados a partir do día seguinte ó da publicacion desta orde. O vencemento do citado prazo sen que se notifique a resolución expresa lexitima o interesado para entender desestimada a súa solicitude por silencio administrativo.</p>
<p>As resolucións dos expedientes instruídos ó abeiro do disposto nesta orde esgotarán a vía administrativa, polo que de conformidade co previsto nos artigos 10 e 46 da Lei 29/1998, do 13 de xullo, reguladora da xurisdicción contencioso-administrativa, contra elas poderá interpoñerse recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ó da recepción da súa notificación, se fose expresa; se non o fora, o prazo será de seis meses e contarase a partir do día seguinte a aquel no que se produza o acto presunto.</p>
<p>Potestativamente e con anterioridade á interposición do devandito recurso contencioso-administrativo, de conformidade co previsto nos artigos 116 e 117 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, poderá interpoñerse o recurso potestativo de reposición ante o conselleiro de Industria e Comercio ou ante o delegado provincial, segundo proceda, no prazo dun mes se o acto fose expreso; se non o fora, o prazo será de tres meses e contarase a partir do día seguinte a aquel no que se produza o acto presunto.</p>
<p>Todo isto sen prexuízo da interposición de calquera outro recurso que se considere oportuno para a defensa dos dereitos e intereses por parte dos interesados.</p>
<p>A resolución de concesión determinará, cando menos, o importe do orzamento subvencionable, a porcentaxe de subvención que corresponda dentro dos límites establecidos por esta orde e o importe da subvención concedida.</p>
<p>Unha vez concedida a subvención, esta deberá ser aceptada polo beneficiario, por escrito, no prazo de 15 días naturais contados a partir do día seguinte ó da recepción da súa notificación, coas condicións específicas que se recollen nesta orde e as que, de se-lo caso, se inclúan na resolución. No caso contrario, entenderase que o beneficiario renuncia á subvención e procederase conforme o que determina o artigo 42.1º da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, do 13 de xaneiro.</p>
<p>Artigo 12º.-Xustificación do investimento.</p>
<p>Para o libramento da subvención, o beneficiario deberá presentar na respectiva delegación provincial ou nos servicios centrais da Consellería de Industria e Comercio ou a través dalgunha das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, a documentación xustificativa da realización do investimento que fose obxecto de subvención, tendo de prazo para iso ata o 31 de outubro, inclusive.</p>
<p>Esta documentación xustificativa, que se presentará por triplicado exemplar (orixinal ou copia compulsada e dúas copias), constará dos seguintes documentos:</p>
<p>-Informe técnico no que se describa a realización do investimento e os datos e incidencias máis significativos producidos na súa execución.</p>
<p>-Documentos acreditativos do investimento (facturas e documentos xustificativos do seu pagamento).</p>
<p>-Para todas aquelas actuacións intanxibles deberase presentar, así mesmo, unha copia de cada un dos estudios, diagnósticos, etc. que se realizaran ou desenvolveran.</p>
<p>-Declaración de axudas obtidas ou que se prevé obter para o mesmo investimento en calquera outra administración, organismo ou ente público ou privado, indicando a súa contía.</p>
<p>-Certificación expedida pola entidade bancaria de titularidade da conta na que se debe realiza-lo pagamento, na que conste: ordinal bancario, código de banco, código de sucursal e código de conta corrente.</p>
<p>-Certificados acreditativos de estar ó día nas obrigas tributarias e coa Seguridade Social e de non ter pendente de pagamento ningunha débeda, por ningún concepto, coa Administración pública da Comunidade Autónoma galega e de estar ó día no imposto sobre actividades económicas.</p>
<p>-Calquera outro documento que se requira na resolución particular de concesión da axuda.</p>
<p>Artigo 13º.-Modificación do investimento subvencionado.</p>
<p>Cando por circunstancias técnicas se varíe o contido específico do investimento ou actuacións recollidas no proxecto inicial e as ditas variacións incidan no investimento subvencionable, o beneficiario deberá</p>
<p>comunicar, con anterioridade á súa materialización, os correspondentes cambios, solicitando a conformidade á Consellería de Industria e Comercio antes do 15 de outubro de 2000, inclusive. A conformidade expresa da Consellería de Industria e Comercio ás ditas modificacións requirirá informe favorable dos servicios técnicos centrais da Dirección Xeral de Programas Industriais e Infraestructuras Tecnolóxicas, e só será outorgada cando non alteren significativamente o proxecto inicial.</p>
<p>De acordo co establecido no artigo 78.7º do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, modificado pola Lei 8/1999, do 30 de decembro, toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Artigo 14º.-Pagamento das axudas.</p>
<p>A percepción da axuda terá lugar unha vez que os servicios técnicos da Consellería de Industria e Comercio certifiquen, se é o caso, trala inspección correspondente, que se realizou o investimento que foi obxecto de subvención e demais condicións impostas na resolución de concesión. Ademais, o beneficiario deberá presenta-la documentación adicional que lle sexa requirida por estes servicios técnicos, co obxecto de determina-lo alcance do investimento ou actuacións subvencionables.</p>
<p>No caso de que o investimento realizado teña un custo inferior ó inicialmente previsto, e sempre que esta minoración non supoña unha realización deficiente do proxecto, a axuda reducirase proporcionalmente.</p>
<p>Así mesmo, para as actuacións subvencionables recollidas na alínea c) do artigo 4º desta orde, cando a entrega do equipamento no presente exercicio esixira o pagamento de calquera tipo de anticipos no exercicio anterior, os ditos pagamentos consideraranse parte do investimento do presente exercicio.</p>
<p>Artigo 15º.-Reducción e concorrencia de axudas.</p>
<p>Cando o importe da subvención, illadamente ou en concorrencia con subvencións ou axudas doutras administracións públicas ou entes públicos ou privados, nacionais ou internacionais, supere o custo da actividade que vai desenvolve-lo beneficiario ou, se é o caso, a porcentaxe máxima de subvención establecida no Decreto 309/1995, do 23 de novembro, sobre incentivos para o desenvolvemento económico e fomento da actividade empresarial na Comunidade Autónoma de Galicia, procederá ó reintegro do exceso percibido á Administración Autonómica, sen prexuízo doutras responsabilidades que puideran derivarse.</p>
<p>Artigo 16º.-Control.</p>
<p>En todo caso, os beneficiarios sométense ás actuacións de control que efectúe a Consellería de Industria e Comercio e ás de control financeiro que corresponden á Intervención Xeral da Comunidade Autó</p>
<p>noma, ás previstas na lexislación do Consello de Contas, así como ás que poida efectuar, se é o caso, a Comisión e o Tribunal de Contas das Comunidades Europeas, no suposto de cofinanciamento con fondos europeos. Neste sentido, os beneficiarios teñen a obriga de facilitar toda a información que lles sexa requirida pola Intervención Xeral da Comunidade Autónoma, o Consello de Contas e o Tribunal de Contas, no exercicio das súas funcións de fiscalización e control do destino das axudas.</p>
<p>Artigo 17º.-Incumprimento de obrigas.</p>
<p>No caso de que o beneficiario da subvención incumprise algunha das condicións e obrigas impostas na presente orde, ou as que, se é o caso, se inclúan na resolución, dará lugar, de acordo co disposto no artigo 78.9º do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, modificado pola Lei 8/1999, do 30 de decembro, despois de audiencia ó interesado, á revogación da axuda concedida e ó reintegro da cantidade percibida e dos seus xuros de demora, sen prexuízo, de se-lo caso, doutras responsabilidades nas que incorrese o beneficiario.</p>
<p>As cantidades que teñan que reintegra-los beneficiarios terán a consideración de ingresos de dereito público e será de aplicación para o seu cobramento o previsto nos artigos 19 a 23 do citado texto refundido da Lei de réxime financeiro e orzamentario de Galicia.</p>
<p>Os beneficiarios atópanse suxeitos ó réxime de infraccións e sancións que en materia de subvencións establece o artigo 79 do citado texto refundido da Lei de réxime financeiro e orzamentario de Galicia, modificado pola Lei 8/1999, do 30 de decembro.</p>
<p>Artigo 18º.-Renuncia das axudas.</p>
<p>No caso de que o beneficiario renunciase ás axudas unha vez percibidas, procederase conforme o establecido nos parágrafos primeiro e segundo do artigo anterior.</p>
<p>Artigo 19º.-Normativa aplicable.</p>
<p>Con independencia do disposto nesta orde, haberá que aterse ó disposto na Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, no texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, modificado pola Lei 8/1999, do 30 de decembro, e na Lei 7/1999, do 29 de decembro, de orzamentos xerais da Comunidade Autónoma de Galicia para 2000.</p>
<p>Disposición derradeira</p>
<p>Única.-Facúltase o director xeral de Programas Industriais e Infraestructuras Tecnolóxicas para que dicte as disposicións necesarias para a aplicación do disposto na presente orde.</p>
<p>Santiago de Compostela, 24 de maio de 2000.</p>
<p>Juan Rodríguez Yuste</p>
<p>Conselleiro de Industria e Comercio</p>

