---
date: '2017-04-04'
id: O90-270317-0001
page: 16007
number: 66
agency: Axencia Galega de Desenvolvemento Rural
section: III. Outras disposicións.
title: >-
  RESOLUCIÓN do 27 de marzo de 2017 pola que se publican as normas de
  funcionamento do Consello de Dirección desta axencia.
range: Resolución
url: >-
  https://www.xunta.gal/dog/Publicados/2017/20170404/AnuncioO90-270317-0001_gl.html
---
<p>O 29 de decembro de 2016 o Consello de Dirección da Axencia Galega de Desenvolvemento Rural (Agader) aprobou as súas normas de funcionamento, ao abeiro do artigo 6.1.j) do Decreto 79/2001, do 6 de abril, polo que se aproba o Regulamento da Axencia Galega de Desenvolvemento Rural.</p>
    <p>O artigo 15.3 da Lei 40/2015, do 1 de outubro, de réxime xurídico do sector público, sinala que as normas de funcionamento dos órganos colexiados que diten resolucións que teñan efectos xurídicos fronte a terceiros deberán ser publicados no boletín ou diario oficial da Administración pública en que se integran.</p>
    <p>De conformidade coas facultades que teño conferidas en virtude do artigo 10.2.a) do Regulamento da Agader, aprobado polo Decreto 79/2001, do 6 de abril, </p>
    <p class="dog-titulo">RESOLVO: </p>
    <p>Publicar o Acordo do Consello de Dirección da Axencia Galega de Desenvolvemento Rural, do 29 de decembro de 2016, polo que se aproban as normas de funcionamento do Consello de Dirección.</p>
    <p>O citado acordo incorpórase a esta resolución como anexo. </p>
    <p>Santiago de Compostela, 27 de marzo de 2017</p>
    <footer><p>Miguel Ángel Pérez Dubois<br>Director xeral da Axencia Galega de Desenvolvemento Rural</p></footer>
    <h2>ANEXO </h2>
    <p>Acordo do Consello de Dirección da Agader, do 29 de decembro de 2016, polo que se aproban as normas de funcionamento do Consello de Dirección.</p>
    <p>Ao abeiro do artigo 6.1.j) do Regulamento da Axencia Galega de Desenvolvemento Rural (Agader), que se aprobou polo Decreto 79/2001, do 6 de abril, apróbanse as normas de funcionamento do Consello de Dirección:</p>
    <p>Primeira. No caso de imposibilidade para asistir ás sesións do Consello de Dirección da Agader, os membros deste poderán delegar a súa representación noutro membro do Consello de Dirección. </p>
    <p>Segunda. Cando non exista o quórum necesario para a constitución do Consello de Dirección en primeira convocatoria, este constituirase en segunda convocatoria quince minutos despois da hora sinalada para a primeira. En segunda convocatoria quedará validamente constituído coa presenza da persoa titular da Presidencia e mais da Secretaría, ou de quen as substitúa, e da terceira parte dos seus membros.</p>
    <p>Terceira. No suposto de ausencia, vacante ou enfermidade do secretario do Consello de Dirección, este será substituído polo membro asistente que, por proposta da persoa que desempeñe a Presidencia, os membros asistentes acorden ao inicio da reunión.</p>
    <p>Cuarta. Estas normas de funcionamento do Consello de Dirección deixan sen efecto as aprobadas o 10 de outubro de 2005 e o 1 de marzo de 2007.</p>

