---
date: '2017-04-04'
id: G0423-290317-0001
page: 15962
number: 66
agency: Consellería de Infraestruturas e Vivenda
section: III. Outras disposicións.
title: >-
  DECRETO 32/2017, do 2 de  marzo, polo que se declara, en concreto, a utilidade
  pública e se dispón a urxente ocupación dos bens e dereitos afectados polo
  proxecto de construción dun itinerario peonil e ciclista na PO-250,
  Amoedo-Pazos de Borbén (punto quilométrico 6+500-7+320), no concello de Pazos
  de Borbén (clave PO/16/060.06).
range: Decreto
url: >-
  https://www.xunta.gal/dog/Publicados/2017/20170404/AnuncioG0423-290317-0001_gl.html
---
<p>Antecedentes:</p>
    <p>O 21 de novembro de 2016 publícase no Diario Oficial de Galicia (núm. 222) o Anuncio do 9 de novembro de 2016 polo que se somete ao trámite de información pública o proxecto de construción: itinerario peonil e ciclista na PO-250. Amoedo-Pazos de Borbén (p.q. 6+500-7+320), de clave PO/16/060.06, así como a relación individual de bens, dereitos e propietarios afectados polo proxecto referenciado.</p>
    <p>Posteriormente, e tras a análise das alegacións, informes e certificados presentados, o 3 de febreiro de 2017 se aproba o expediente de información pública e definitivamente o proxecto de construción: itinerario peonil e ciclista na PO-250, Amoedo-Pazos de Borbén (p.q. 6+500-7+320), de clave PO/16/060.06.</p>
    <p>Este proxecto de construción ten por obxecto a creación dunha senda compartida (peonil e ciclista), no treito da estrada PO-250 que vai desde o p.q. 6+500 (fin do núcleo de Amoedo) ao p.q. 7+320 (comezo do núcleo de Pazos), creando un itinerario continuo e seguro que beneficiará a circulación de peóns e ciclistas, que na actualidade non dispoñen de carril específico e circulan pola beiravía ou polo carril de circulación.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que da lugar a realización dá obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Vivenda e logo da deliberación do Consello da Xunta de Galicia, na súa reunión do día dous de marzo de dous mil dezasete,</p>
    <h2>DISPOÑO:</h2>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción: itinerario peonil e ciclista na PO-250, Amoedo-Pazos de Borbén (p.q. 6+500-7+320), de clave PO/16/060.06.</p>
    <p>Santiago de Compostela, dous de marzo de dous mil dezasete</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Vivenda</p>

