---
date: '2003-03-24'
id: AB02
page: 3519
number: 58
agency: UNIVERSIDADE DE SANTIAGO DE COMPOSTELA
section: III. OUTRAS DISPOSICIÓNS
title: >-
  Resolución do 11 de marzo de 2003, dos rectores das universidades de Santiago
  de Compostela, Vigo e A Coruña, pola que se acorda a publicación do convenio
  de colaboración entre as tres universidades galegas para a creación do Parque
  Científico-Tecnolóxico Universitario de Galicia mediante consorcio.
range: Resolución
url: 'https://www.xunta.gal/dog/Publicados/2003/20030324/AnuncioAB02_gl.html'
---
<p>As universidades públicas galegas asinaron o 28 de decembro de 2001 un convenio de colaboración para a creación dun consorcio destinado ó desenvolvemento, creación de infraestructuras e organización do Parque Científico-Tecnolóxico Universitario de Galicia, e aprobaron ó mesmo tempo, os estatutos do consorcio.</p>
<p>Estes acordos foron elevados a escritura pública o 26 de febreiro do 2002 perante o notario de Santiago de Compostela, Enrique Roger Amat co nº 99 do seu protocolo.</p>
<p>Procede, en consecuencia, publica-lo acordo de vontades para a creación do Parque Científico-Tecnolóxico Universitario de Galicia, mediante a constitución dun consorcio con personalidade xurídica plena e diferente das tres universidades que a crean, e ordena-la súa publicación no Diario Oficial da Comunidade Autónoma de Galicia.</p>
<p>Por todo o anterior, os rectores das universidades de Santiago de Compostela, Vigo e A Coruña,</p>
<p>RESOLVEN:</p>
<p>Publicar no Diario Oficial de Galicia o convenio de colaboración entre as universidades de Santiago</p>
<p>de Compostela, Vigo e A Coruña para a constitución dun consorcio para o desenvolvemento, creación de infraestructuras e organización do Parque Científico-Tecnolóxico Universitario de Galicia, así como os estatutos do referido consorcio.</p>
<p>Santiago de Compostela, 11 de marzo de 2003.</p>
<p>Senén Barro AmeneiroDomingo Docampo Amoedo</p>
<p>Rector da UniversidadeRector da Universidade de Vigo</p>
<p>de Santiago de Compostela</p>
<p>José Luis Meilán Gil</p>
<p>Rector da Universidade da Coruña</p>
<p>Convenio de colaboración entre as universidades de Santiago de Compostela, Vigo e A Coruña para a creación dun Parque Científico-Tecnolóxico Universitario de Galicia mediante consorcio</p>
<p>Santiago de Compostela, 28 de decembro de 2001.</p>
<p>REUNIDOS</p>
<p>Dunha parte.</p>
<p>Darío Villanueva Prieto, rector da Universidade de Santiago de Compostela, en representación desta institución ó abeiro do artigo 78 dos estatutos da Universidade de Santiago de Compostela.</p>
<p>Doutra parte.</p>
<p>Domingo Docampo Amoedo, rector da Universidade de Vigo, en virtude de competencia atribuída polo artigo 97 dos estatutos da Universidade de Vigo.</p>
<p>E doutra parte.</p>
<p>José Luís Meilán Gil, rector da Universidade da Coruña; en uso das atribucións que lle confire o artigo 65.1.g) dos estatutos da Universidade da Coruña.</p>
<p>EXPOÑEN</p>
<p>O desenvolvemento da innovación universitaria nos últimos anos e a conciencia adquirida de que esta ten resultados útiles para a sociedade mediante a creación de empresas de base tecnolóxica ou innovadora, contribuíu a crear estructuras que faciliten o proceso de cambio da mentalidade simplemente investigadora, a transformación dos seus resultados en empresas que axuden ó desenvolvemento empresarial de Galicia e produzan riqueza.</p>
<p>A propia Lei de reforma universitaria (LRU) establece entre as funcións das universidades, o apoio científico e técnico ó desenvolvemento social e económico, tanto nacional como das comunidades autónomas nas que se insiren as institucións de educación superior (artigo 1.2º), ó considerar, na súa exposición de motivos que a institución social mellor preparada para asumi-lo reto do desenvolvemento científico-técnico é a universidade, que presta un auténtico servicio público ós intereses xerais de toda a comunidade nacional e das súas respectivas comunidades autónomas.</p>
<p>A coordinación entre as entidades de ensino superior de Galicia en materia de transferencia de resultados de investigación é unha preocupación común ás universidades galegas, que motiva a necesidade da unificación de criterios e infraestructuras tendentes a este fin.</p>
<p>Neste contexto considérase axeitado unificar, nun único órgano con personalidade xurídica propia, as accións tendentes á creación e desenvolvemento de transferencia de tecnoloxía universitaria á empresa, a través de parques empresariais universitarios que transformen a innovación universitaria en empresas que xeren riqueza e desenvolvemento social, devolvéndolle á sociedade o que esta achegara mediante as axudas e subvencións á investigación.</p>
<p>Para este fin, as universidades de Santiago de Compostela, Vigo e A Coruña acordan a constitución dun consorcio para dotarse dun Parque Científico Tecnolóxico Universitario de Galicia, de acordo coa seguintes</p>
<p>CLÁUSULAS</p>
<p>Primeira.-A Universidade de Santiago de Compostela, a Universidade de Vigo e a Universidade da Coruña, constitúen un consorcio, de conformidade co establecido no artigo 6.5º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Segunda.-O consorcio terá personalidade xurídica de seu, independente das entidades consorciadas.</p>
<p>Terceira.-O obxecto consorcial será o desenvolvemento, creación de infraestructuras e organización do Parque Científico-Tecnolóxico Universitario de Galicia coas finalidades específicas que se establecen nos estatutos da entidade.</p>
<p>Cuarta.-O consorcio rexerase polos seus estatutos que se aproban polo presente documento e se engaden como anexo ó convenio.</p>
<p>Quinta.-Créase unha comisión de seguimento e interpretación do convenio conformado polos rectores das universidades de Vigo, Santiago de Compostela e A Coruña. As súas funcións serán as de seguimento, resolución dos problemas derivados da súa execución, impulso, propostas de mellora e resolución de conflictos entre as partes.</p>
<p>Sexta.-O presente convenio terá carácter indefinido.</p>
<p>Sétima.-Serán causas de resolución do convenio, a non realización da súa finalidade, así como calquera outro incumprimento grave das cláusulas establecidas. Neste suposto, logo da reunión da comisión de seguimento, poderá darse por resolto e procederase á liquidación conforme o título VII dos estatutos consorciais.</p>
<p>Oitava.-En materia de interpretación e resolución do convenio, e por tratarse de administracións públicas, a competencia xurisdiccional corresponderá á</p>
<p>Sala do Contencioso-Administrativo do Tribunal Superior de Xustiza de Galicia.</p>
<p>O que en proba de conformidade asinan as partes en triplicado exemplar no lugar e data indicado up supra.</p>
<p>Pola Universidade de Santiago de Compostela, Darío Villanueva Prieto. Pola Universidade de Vigo, Domingo Docampo Amoedo. Pola Universidade da Coruña, José Luís Meilán Gil.</p>
<p>Estatutos do consorcio do Parque Científico-Tecnolóxico Universitario de Galicia</p>
<p>TÍTULO I</p>
<p>Disposicións xerais</p>
<p>Artigo 1º.-Disposicións xerais.</p>
<p>A Universidade de Santiago de Compostela, a Universidade de Vigo e a Universidade da Coruña constitúen, con personalidade xurídica propia, un consorcio, de conformidade co establecido no artigo 6.5º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 2º.-Denominación e domicilio.</p>
<p>O consorcio denomínase Consorcio Parque Científico-Tecnolóxico Universitario de Galicia, e terá o seu domicilio en Santiago de Compostela, edificio Cactus-Campus Sur, e sedes nas universidades da Coruña e Vigo.</p>
<p>O Consello de Goberno do Consorcio será competente para acorda-la creación de sucursais, delegacións, axencias, representacións ou outras dependencias do consorcio en España ou no estranxeiro para a mellor realización das súas actividades. Tamén será competente para modifica-lo seu domicilio.</p>
<p>Artigo 3º.-Obxecto.</p>
<p>O consorcio, cun prazo de duración indefinida, terá como obxecto o desenvolvemento, infraestructura e organización do Parque Científico-Tecnolóxico Universitario de Galicia, que conforman as universidades de Santiago de Compostela, Vigo e da Coruña. En particular e para estes efectos o consorcio cumprirá as finalidades seguintes:</p>
<p>a) Constituír un centro de referencia en materia de parques científico-tecnolóxicos na Comunidade Autónoma galega.</p>
<p>b) Participación en programas de creación de infraestructuras en materia de parques científicos e tecnolóxicos, I+D+I, empresas innovadoras, etc. que coadxuven ó desenvolvemento, nestas materias, das entidades consorciadas.</p>
<p>c) Incrementa-la transferencia de tecnoloxía universitaria á sociedade galega.</p>
<p>d) Promover plans de cooperación tecnolóxica e empresarial entre as universidades galegas e o seu contorno socioeconómico e empresarial, así como</p>
<p>a coordinación coas administracións competentes, para crear servicios comúns nesta materia.</p>
<p>e) Promove-la realización de estudios, propostas, informes, etc. en materia de tecnoloxía universitaria, de transferencia empresarial de resultados de investigación e todas aquelas relacionadas coas competencias do consorcio, así como elaborar propostas ás entidades ou administracións competentes en materia de investigación aplicada.</p>
<p>f) Promove-la coordinación entre as universidades galegas e a Comunidade Autónoma en materia de transferencia empresarial de tecnoloxía universitaria.</p>
<p>g) Fomenta-lo desenvolvemento das infraestructuras universitarias para facilita-la investigación e a creación de empresas de base tecnolóxica e innovadora.</p>
<p>h) Calquera outra que se lle encomende en relación co seu ámbito de aplicación.</p>
<p>Artigo 4º.-Membros.</p>
<p>1. Son membros iniciais do consorcio a Universidade de Santiago de Compostela, a Universidade de Vigo e a Universidade da Coruña a partes iguais.</p>
<p>2. Poderán formar parte do consorcio outras universidades ou entidades públicas sempre que a súa incorporación permita un mellor cumprimento dos seus fins.</p>
<p>3. A incorporación de novos socios requirirá o acordo unánime do Consello de Goberno e nel determinarase a cota de participación no consorcio. A aceptación dun novo membro implicará a aceptación sen reservas dos presentes estatutos.</p>
<p>4. O abandono dun membro do consorcio deberá ser comunicado polo menos con seis meses de antelación á data de efectividade e aceptada polo Consello de Goberno do Consorcio debendo, en todo caso, cumprir integramente coas obrigacións anteriormente aprobadas polo consorcio.</p>
<p>Artigo 5º.-Personalidade xurídica.</p>
<p>O consorcio regulado nestes estatutos constitúe unha entidade xurídica pública, dotada de personalidade xurídica plena e independente da dos seus membros.</p>
<p>Artigo 6º.-Réxime xurídico aplicable.</p>
<p>O consorcio, como entidade pública que é, réxese polos presentes estatutos, polo Regulamento de réxime interno do Consello de Goberno e supletoriamente:</p>
<p>a) Polo dereito público que resulte de aplicación ás entidades públicas participantes, en especial á organización e funcionamento dos órganos de goberno, de contratos e de réxime orzamentario.</p>
<p>b) Polo dereito privado, cando remita a este ou a iso non se opoña a normativa anterior.</p>
<p>Artigo 7º.-Atribucións.</p>
<p>Para o cumprimento das finalidades descritas no artigo 3º, o consorcio ten, entre outras, as seguintes atribucións:</p>
<p>a) Convoca-los procesos conxuntos ou separados de selección de contratistas para a realización de infraestructuras do parque científico-tecnolóxico en cada universidade ou das entidades participantes.</p>
<p>b) A elaboración de estudios xerais sobre as necesidades comúns.</p>
<p>c) A promoción e coordinación dos proxectos e actividades que se leven a cabo en cumprimento dos fins consorciais.</p>
<p>d) A captación, aceptación, ordenación de cantos recursos económicos sexan precisos para o financiamento dos obxectivos e fins propios do consorcio e das súas entidades consorciadas.</p>
<p>e) A conclusión de cantos contratos ou convenios con persoas físicas ou xurídicas sexan necesarios para o desenvolvemento das súas funcións.</p>
<p>f) A creación de entidades instrumentais para a consecución dos seus fins.</p>
<p>g) A subscrición de contratos-programa entre o consorcio e cada entidade consorciada ou entre o propio consorcio e outras administracións públicas.</p>
<p>h) Calquera outra que, con suxeición á lexislación vixente, poidan garanti-lo completo cumprimento dos seus fins.</p>
<p>TÍTULO II</p>
<p>Capítulo I</p>
<p>Órganos de goberno</p>
<p>Artigo 8º.-Órganos de goberno.</p>
<p>O consorcio estará rexido polos seguintes órganos de goberno:</p>
<p>a) Consello de Goberno.</p>
<p>b) Presidente.</p>
<p>c) Secretario.</p>
<p>O Consello de Goberno será o órgano superior de goberno do consorcio.</p>
<p>Serán membros do Consello de Goberno tres representantes designados por cada unha das universidades constituíntes do consorcio.</p>
<p>No caso de incorporarse novos socios poderá reaxustarse o número de representantes de cada entidade consorciada.</p>
<p>A presidencia do Consello de Goberno será desempeñada cada ano por un dos representantes das universidades consorciadas, elixido na primeira sesión que se celebre, e na que se establecerá a quenda rotativa.</p>
<p>Artigo 9º.-Mandato.</p>
<p>A duración do mandato dos membros do Consello de Goberno será de catro anos, sen prexuízo de poder</p>
<p>ser reelixido pola entidade que representa por períodos sucesivos. Non obstante o anterior, a perda da condición pola que foi elixido na entidade que representa, determina automaticamente a perda da condición de membro do consello.</p>
<p>Capítulo II</p>
<p>Artigo 10º.-Competencias dos órganos de goberno.</p>
<p>1. Son competencias do Consello de Goberno:</p>
<p>a) A aprobación do programa xeral de actividades.</p>
<p>b) A aprobación e liquidación do orzamento ordinario.</p>
<p>c) A aprobación de programas de investimento.</p>
<p>d) A adquisición de bens mobles e inmobles destinados ó cumprimento do obxecto do consorcio.</p>
<p>e) A aprobación de cantos convenios sexan precisos para o cumprimento dos seus fins.</p>
<p>f) O artellamento de programas que reciban achegas do sector público comunitario, estatal, autonómico ou local, e dos sectores privados, universitarios ou organizacións internacionais.</p>
<p>g) A aprobación e adxudicación de cantos contratos sexan precisos para o cumprimento dos seus fins.</p>
<p>h) A autorización e disposición de gastos e pagamentos dentro dos límites orzamentarios, agás delegación expresa.</p>
<p>i) A aprobación de incorporación ó consorcio doutras universidades ou entidades públicas ou privadas, de acordo co previsto nestes estatutos.</p>
<p>k) A aprobación das accións administrativas e xudiciais.</p>
<p>l) Interpreta-los estatutos do consorcio e establece-las normas de réxime interno e as complementarias que sexan precisas, de acordo coa lexislación vixente.</p>
<p>m) Acorda-la modificación dos estatutos, a separación de membros do consorcio por incumprimento, ou a extinción do consorcio.</p>
<p>n) A aprobación de normas de réxime interno do consorcio.</p>
<p>o) Calquera outra de índole xeral e análogas ás anteriores conforme a lexislación vixente.</p>
<p>Poderá nomearse unha comisión executiva de conformidade coas normas de réxime interno do consorcio á que se lle poderán delegar parte das funcións do Consello de Goberno, así como as decisións en materia de xestión ordinaria que afecten á totalidade das entidades consorciadas.</p>
<p>2. Son competencias do presidente do Consello de Goberno:</p>
<p>a) Representar legalmente o consorcio nos actos, convenios e contratos en que este debe intervir e ante as autoridades e tribunais de toda clase, para o que poderá outorga-los poderes que estime oportunos.</p>
<p>b) Velar polo estricto cumprimento dos preceptos destes estatutos, dos acordos adoptados polo Consello de Goberno, en xeral das normas aplicables en cada caso.</p>
<p>c) Executa-los acordos adoptados polo Consello de Goberno.</p>
<p>d) Ordena-los pagamentos.</p>
<p>e) Aproba-las transferencias e as xeracións de crédito.</p>
<p>f) Ordena-la convocatoria das sesións do Consello de Goberno, fixa-la orde do día, presidir e dirixi-las deliberacións.</p>
<p>g) Autorizar, co seu visto e prace, as actas das reunións e as contas e o inventario de bens.</p>
<p>h) Todas aquelas que lle foran delegadas polo Consello de Goberno.</p>
<p>As facultades do presidente do Consello de Goberno, relacionadas coa xestión e administración do consorcio, para a dirección constante e inmediata da súa actividade poderán ser conferidas, mediante apoderamento do mencionado presidente, a favor do director xeral ou da persoa que aquel libremente determine.</p>
<p>O presidente do consello poderá ser substituído temporalmente por ausencia ou enfermidade e para asuntos de simple trámite polo secretario, facendo constar esta circunstancia.</p>
<p>3. Será secretario do consorcio o secretario xeral da universidade que actúe exercendo a presidencia. O secretario actuará con voz e sen voto e terá como funcións levantar acta dos acordos, expedir certificacións e convoca-las reunións por orde do presidente.</p>
<p>Artigo 11º.-Sesións.</p>
<p>O Consello de Goberno reunirase, polo menos, unha vez ó semestre en sesión ordinaria e sempre que o presidente o estime oportuno ou o soliciten, polo menos, o 30% dos conselleiros.</p>
<p>As convocatorias para as sesións do consello, xa sexan as ordinarias ou as extraordinarias, faraas o presidente, ou quen teña delegadas as súas funcións, mediante notificación persoal e escrita a cada conselleiro, dirixida ó enderezo previamente indicado por este.</p>
<p>As sesións convocaranse con, polo menos, seis días de anticipación á data en que deba celebrarse, agás nos casos de recoñecida urxencia a xuízo do presidente. Na convocatoria indicaranse os puntos que se van tratar, o día e a hora, e terán lugar no domicilio social do consorcio, agás que expresamente se indique outro.</p>
<p>Así mesmo, o presidente do consello poderá convocar ás súas sesións a calquera persoa que estime oportuno para os temas relacionados con algún punto da orde do día.</p>
<p>Entenderase validamente constituído o Consello de Goberno para tomar acordos cando en primeira convocatoria concorran á sesión o presidente, o secretario e a maioría dos seus membros, e entre eles, necesariamente o presidente e o secretario.</p>
<p>En segunda convocatoria, a constitución do consello será válida cando asistan un tercio dos seus membros, e entre eles o presidente e o secretario.</p>
<p>Nas citacións ós membros do Consello de Goberno sinalarase o día e a hora da primeira e segunda convocatoria, debendo mediar entre esta e a primeira, un prazo mínimo de media hora.</p>
<p>O Consello de Goberno adoptará os seus acordos por maioría cualificada de dous tercios dos conselleiros presentes, sen que a abstención ou reserva dalgún dos seus membros integrantes impoña a suspensión ou inexecución do acordo adoptado de xeito maioritario.</p>
<p>As normas de réxime interno e estes estatutos determinarán os acordos que esixan da unanimidade dos seus membros.</p>
<p>Artigo 12º.-Sesións especiais.</p>
<p>Cando estean reunidos e presentes a totalidade dos membros do Consello de Goberno do Consorcio, poderán constituírse en Consello de Goberno. Neste mesmo acto procederán a fixa-la orde do día do consello e diso levantarase a correspondente acta.</p>
<p>Artigo 13º.-Votos.</p>
<p>Os votos dos membros do Consello de Goberno poderán delegarse tanto en representantes da entidade que representan como doutra entidade distinta. A delegación deberá constar expresamente e por escrito e o voto delegado considerarase para os efectos de quórum.</p>
<p>A ponderación dos votos poderá modificarse, logo de acordo do Consello de Goberno, en función da integración de novos socios ou da participación no capital do consorcio. O acordo de ampliación ou de incorporación de novos socios incluirá a cota de participación nos órganos de goberno.</p>
<p>Artigo 14º.-Réxime supletorio e de impugnacións.</p>
<p>Os acordos e os actos do Consello de Goberno do Consorcio no non previsto nestes estatutos, axustaranse ó establecido nas normas sobre réxime xurídico das administracións públicas e do procedemento administrativo común. As súas decisións esgotarán a vía administrativa e contra estas só poderá interpoñerse recurso ante a xurisdicción contencioso-administrativa.</p>
<p>TÍTULO III</p>
<p>Relacións entre o consorcio e as entidades</p>
<p>consorciadas</p>
<p>Artigo 15º</p>
<p>1. O consorcio dentro do seu ámbito promoverá accións destinadas ó desenvolvemento de iniciativas comúns ou particulares de cada unha das entidades</p>
<p>consorciadas. Neste último caso o Consello de Goberno determinará a distribución de bens, servicios e fórmulas de xestión de créditos destinados a este obxectivo.</p>
<p>2. As accións encomendadas ó consorcio poderán ser executadas directamente por este ou ben a través de cada unha das entidades consorciadas, de conformidade co que acorde o Consello de Goberno ou se estableza en normas de réxime interno. A xestión económica poderá realizarse conforme se establece no artigo 20º.</p>
<p>TÍTULO IV</p>
<p>Patrimonio e réxime económico</p>
<p>Artigo 16º.-Patrimonio.</p>
<p>O patrimonio do consorcio pode estar constituído por toda clase de bens, mobles e inmobles, e dereitos de calquera natureza, sen outras limitacións que as establecidas polas leis.</p>
<p>Artigo 17º.-Destino e alleamento do patrimonio.</p>
<p>Os bens inmobles, instalacións ou bens de natureza moble e dereitos que constitúen a dotación do consorcio destinaranse con carácter permanente ó cumprimento directo das finalidades do consorcio, e só poderán allearse a título oneroso e nas condicións establecidas para as entidades públicas.</p>
<p>Artigo 18º.-Recursos.</p>
<p>Os recursos do consorcio están constituídos por:</p>
<p>-As achegas e subvencións outorgadas polas entidades integradas no consorcio.</p>
<p>-As achegas, subvencións, auxilios e donativos doutras entidades públicas ou privadas e as transmisións a título gratuíto que ó seu favor fagan os particulares.</p>
<p>-Os ingresos producto das cotas de utilización dos servicios polos usuarios.</p>
<p>-Calquera outro que lle corresponda recibir.</p>
<p>Artigo 19º.-Orzamento.</p>
<p>O Consello de Goberno aprobará anualmente o orzamento ordinario do consorcio, e igualmente a liquidación de cada un dos orzamentos anuais, así como o estado de contas e balances.</p>
<p>Artigo 20º.-Delegación de pagamentos.</p>
<p>Por acordo do Consello de Goberno poderá delegarse en cada unha das entidades que o compoñen, o pagamento dos compromisos adquiridos polo consorcio. O dito pagamento constituirá efecto liberatorio para o consorcio.</p>
<p>Así mesmo, o consorcio poderá delegar en entidades instrumentais das propias universidades a xestión e organización ordinaria do consorcio.</p>
<p>Artigo 21º.-Participación.</p>
<p>As distintas entidades consorciadas achegarán, en partes iguais, os importes necesarios para o funcionamento ordinario da institución.</p>
<p>No resto das actuacións, o Consello de Goberno determinará a porcentaxe de participación de cada parte. A porcentaxe de participación determinará o grao de responsabilidade de cada entidade.</p>
<p>A responsabilidade polo exercicio de accións comúns será mancomunada en función da achega de cada parte.</p>
<p>TÍTULO V</p>
<p>Órganos de xestión ou de administración</p>
<p>Artigo 22º.-Da administración, xestión e asesoramento.</p>
<p>O consorcio poderá organizarse administrativamente segundo decida o Consello de Goberno, e pode nomear un comité científico e un consello asesor para a avaliación de proxectos ou para as actividades que desenvolva o consorcio.</p>
<p>Artigo 23º.-Director xeral.</p>
<p>O Consello de Goberno poderá nomear, a pedimento do presidente, un director xeral que se ocupe da xestión ordinaria do consorcio. Este director desenvolverá todas estas funcións, para o exercicio das cales o Consello de Goberno ou o presidente o poidan apoderar, de conformidade cos presentes estatutos, en especial co previsto no artigo 10.3º, e co que dispón a lexislación vixente. O director xeral asistirá as sesións do Consello de Goberno con voz pero sen voto.</p>
<p>Artigo 24º.-Persoal técnico e administrativo.</p>
<p>O consorcio, se o Consello de Goberno o considera necesario, poderá dispoñer de persoal administrativo e técnico que terá as categorías, retribucións, dereitos e obrigas que o propio consello estableza. Así mesmo, cada entidade consorciada poderá destinar temporalmente persoal propio para a realización de actividades do consorcio.</p>
<p>TÍTULO VI</p>
<p>Separación de membros por incumprimento</p>
<p>Artigo 25º</p>
<p>O incumprimento grave e reiterado dos presentes estatutos, das súas normas de desenvolvemento e dos acordos dos órganos de goberno do consorcio poderá dar lugar á separación dos membros. Para estes efectos, deberá darse audiencia previa á entidade incumpridora, o acordo tomarao o Consello de Goberno por maioría absoluta dos representantes das restantes entidades. En todo caso deberá cumpri-las obrigas que tivesen contraído.</p>
<p>TÍTULO VII</p>
<p>Modificación e extinción</p>
<p>Artigo 26º.-Modificación dos estatutos.</p>
<p>O Consello de Goberno poderá acorda-la modificación dos estatutos do consorcio sempre que resulte adecuada en interese deste, así como se fose necesario para o mellor cumprimento das finalidades fundacionais.</p>
<p>O acordo de modificación deberá adoptarse de conformidade co disposto no artigo 1.1º dos presentes estatutos.</p>
<p>Artigo 27º.-Liquidación.</p>
<p>En caso de retirada dalgunha das entidades que forman parte do consorcio, procederase á liquidación da súa achega tendo en conta a obriga de asumi-los compromisos adquiridos con anterioridade.</p>
<p>No suposto de que tódalas entidades desexen extinguir o consorcio requirirase:</p>
<p>a) O acordo unánime do Consello de Goberno.</p>
<p>b) O nomeamento dunha comisión liquidadora que se encargará da concreción das cantidades resultantes de cada entidade en función do achegado por cada parte e a distribución do inventario común.</p>
<p>c) Ratificación do acordo da comisión liquidadora polo Consello de Goberno e comunicación ás entidades participantes.</p>
<p>Disposición adicional</p>
<p>O Consello de Goberno deberá constituírse nun prazo máximo de tres meses desde a sinatura do convenio de creación.</p>

