---
date: '2012-06-15'
id: G0165-080612-0002
page: 23572
number: 114
agency: Consellería do Medio Rural e do Mar
section: III. Outras disposicións.
title: >-
  ORDE do 4 de xuño de 2012 pola que se convocan para o ano 2012 as axudas á
  constitución e ao funcionamento das agrupacións de produtores de plantas vivas
  e produtos da floricultura.
range: Orde
url: >-
  https://www.xunta.gal/dog/Publicados/2012/20120615/AnuncioG0165-080612-0002_gl.html
---
<p>Preámbulo</p>
    <p>A constitución de agrupacións de produtores no ámbito da produción agrícola e, concretamente, na produción de planta ornamental e flor é unha medida que incide principalmente na concentración da oferta das producións e contribúe a minorar o impacto negativo da estacionalidade e facilitar a introdución en novos mercados comerciais co fin de elevar, en definitiva, o nivel de competitividade destas producións e de diversificar e dinamizar o medio rural.</p>
    <p>A través do Real decreto 233/2002, do 1 de marzo, establecíase a regulación e o recoñecemento das agrupacións de produtores de plantas vivas e produtos da floricultura e as axudas á súa constitución e ao seu funcionamento. </p>
    <p>O apoio á formación de estruturas de produción ben dimensionadas e acordes cos retos produtivos e comerciais do mercado establécese na actualidade a través das directrices comunitarias sobre axudas estatais ao sector agrario e forestal para o período 2007-2013 (2006/C 319/01), que permiten subvencionar con fondos estatais actuacións que contribúan a mellorar a competitividade do sector agrario sen vulnerar o libre mercado. </p>
    <p>A Orde do 7 de maio de 2010 (DOG nº 93, do 19 de maio), modificada no seu artigo 8 pola Orde do 1 de agosto de 2011 (DOG nº 153, do 10 de agosto), desenvolveu as normas para aplicar na Comunidade Autónoma de Galicia o réxime de axudas para a constitución e o funcionamento das agrupacións de produtores de plantas vivas e produtos da floricultura. As ditas axudas teñen por obxecto sufragar os gastos de carácter técnico, legal e administrativo como consecuencia da constitución destas agrupacións, así como aqueles gastos anuais derivados do seu funcionamento ordinario, ata un máximo de 5 anos posteriores á data en que se fixo efectivo o seu recoñecemento.</p>
    <p>O réxime das axudas é de concorrencia non competitiva, de acordo ao artigo 19.2.º da Lei 9/2007, do 13 de xuño, de subvencións de Galicia, na medida en que a súa concesión está supeditada a entidades cunhas específicas condicións, sendo estas limitadas no seu número e non podendo, ademais, efectuar a súa comparación no tempo, polo que non é necesario establecer unha prelación e comparación entre as solicitudes. </p>
    <p>O Estatuto de autonomía de Galicia establece, de acordo co seu artigo 30.3º, que corresponde á Comunidade Autónoma galega a competencia exclusiva en materia de agricultura e gandaría, de acordo coas bases e a ordenación da actuación económica xeral e a política monetaria do Estado, nos termos do disposto nos artigos 38, 131, 149.1º, 11 e 13 da Constitución. </p>
    <p>A Consellería do Medio Rural e do Mar, en virtude do Decreto 46/2012, do 19 de xaneiro, polo que se establece a estrutura orgánica da Consellería do Medio Rural e do Mar, e do Fondo Galego de Garantía Agraria, exerce a través da Dirección Xeral de Produción Agropecuaria as competencias sobre a formación, promoción e fomento do asociacionismo agrogandeiro. Por todo isto,</p>
    <h2>DISPOÑO:</h2>
    <p>Convocatoria para o ano 2012</p>
    <p>Artigo 1. Convocatoria</p>
    <p>Por esta orde convócanse para o ano 2012 as axudas á constitución e funcionamento das agrupacións de produtores de plantas vivas e produtos da floricultura, en réxime de concorrencia non competitiva, de acordo coas bases previstas na Orde do 7 de maio de 2010, pola que desenvolve o réxime das axudas á constitución e ao funcionamento das agrupacións de produtores de plantas vivas e produtos da floricultura. </p>
    <p>Artigo 2. Condicións e finalidade</p>
    <p>Os solicitantes destas axudas deberán cumprir os requisitos e as obrigas establecidos na Orde do 7 de maio de 2010 (DOG nº 93, do 19 de maio).</p>
    <p>Estas axudas teñen por finalidade incentivar a constitución de agrupacións de produtores no ámbito das plantas ornamentais e da flor co obxecto de concentrar a oferta de produto e, en consecuencia, atenuar a estacionalidade das producións, mellorar a organización e diversificación dos produtos e reducir custos de produción para acadar, en definitiva, maior eficiencia produtiva e capacidade negociadora nos mercados nacionais e internacionais.</p>
    <p>Artigo 3. Solicitude, xestión e xustificación</p>
    <p>As solicitudes de axuda e os anexos correspondentes formularanse conforme os modelos que se xuntan nesta orde.</p>
    <p>Os beneficiarios, os conceptos subvencionables e a contía da axuda, a documentación, e o procedemento de xestión das axudas serán os establecidos con carácter xeral na Orde do 7 de maio de 2010, pola que se desenvolve o réxime das axudas á constitución e ao funcionamento das agrupacións de produtores de plantas vivas e produtos da floricultura.</p>
    <p>A xustificación do cumprimento das actividades subvencionables de acordo coa dita orde achegaraa o beneficiario no prazo de dez días hábiles, contado a partir do día seguinte ao da notificación da resolución de concesión da axuda, e sempre antes do 15 de decembro, incluído este.</p>
    <p>Artigo 4. Lugar e prazo de solicitude de axuda</p>
    <p>As solicitudes dirixiranse á conselleira de Medio Rural e do Mar. Presentaranse preferentemente no rexistro xeral da Xunta de Galicia nos servizos centrais, ou do xeito previsto no artigo 10 do Decreto 191/2011, do 22 de setembro (DOG nº 196, do 13 de outubro), de organización e funcionamento dos rexistros da Administración xeral e das entidades públicas instrumentais da Comunidade Autónoma de Galicia. </p>
    <p>No caso de envío por correo, farase de acordo co regulamentariamente previsto no artigo 31 do Real decreto 1829/1999, do 3 de decembro, polo que se aproba o regulamento polo que se regula a prestación dos servizos postais, en desenvolvemento do establecido na Lei 24/1998, do 13 de xullo, do servizo postal universal e de liberalización dos servizos postais, que se presentará en sobre aberto, co obxecto de que na cabeceira da primeira folla do documento que se queira enviar se faga constar, con claridade, o nome da oficina e a data, o lugar, a hora e o minuto da súa admisión. </p>
    <p>As solicitudes poderán tamén presentarse telematicamente. Os solicitantes poderán presentar a solicitude, coa documentación necesaria, transmitíndoa por vía telemática ao Rexistro Telemático da Xunta de Galicia, mediante a citada sinatura electrónica avanzada, no enderezo da internet https://sede.xunta.es. Neste caso, os solicitantes deberán anexar, ademais, unha declaración responsable de que os documentos escaneados son orixinais e auténticos, sen prexuízo de que se lle poida requirir a exhibición do documento orixinal en calquera momento da tramitación do procedemento. O representante legal da entidade que formule a presentación telemática deberá posuír o devandito certificado dixital.</p>
    <p>2. O prazo de solicitude será ata o 30 de novembro de 2012. Se o último día do prazo for inhábil, entenderase prorrogado ao primeiro día hábil seguinte. </p>
    <p>Artigo 5. Financiamento das axudas</p>
    <p>As axudas que deriven da aplicación desta orde proceden dos fondos transferidos polo MARM, de acordo coas dispoñibilidades orzamentarias e conforme o establecido no artigo 86 da Lei 47/2003, do 26 de novembro, xeral orzamentaria, e financiaranse con cargo á aplicación orzamentaria 16.22.712C 770.3 e código de proxecto 2010-01257, cunha dotación de 50.000,00 euros.</p>
    <p>Poderase proceder a incrementar a cantidade fixada anteriormente, de acordo co establecido no punto 2 do artigo 30 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia</p>
    <p>Disposición adicional primeira. Publicación e tratamento de datos</p>
    <p>De conformidade co artigo 13.4 da Lei 4/2006, do 30 de xuño, de transparencia e de boas prácticas na Administración pública galega, a Consellería do Medio Rural e do Mar publicará na súa páxina web oficial a relación das persoas ou entidades beneficiarias e o importe das axudas concedidas, polo que a presentación da solicitude leva implícita a autorización para o tratamento necesario dos datos dos beneficiarios e da súa publicación na citada páxina web, así como tamén se procederá á súa publicación no Diario Oficial de Galicia, de acordo coa Lei 9/2007, do 13 de xuño, de subvencións de Galicia.</p>
    <p>Así mesmo, de acordo co establecido na disposición adicional primeira do Decreto 132/2006, do 27 de xullo, de creación dos rexistros de axudas, subvencións, convenios e de sancións da Xunta de Galicia, a persoa solicitante da axuda consentirá expresamente a inclusión e publicidade dos datos relevantes referidos ás axudas e subvencións recibidas, así como ás sancións impostas, de ser o caso.</p>
    <p>Disposición adicional segunda. Réxime xurídico</p>
    <p>En todas aquelas cuestións non previstas nesta orde haberá que aterse ao disposto na Lei 38/2003, do 17 de novembro, xeral de subvencións; no seu regulamento executivo, aprobado polo Real decreto 887/2006, do 21 de xullo, polo que se aproba o Regulamento xeral de subvencións, na Lei 9/2007, do 13 de xuño, de subvencións de Galicia, e no Decreto 11/2009, do 8 de xaneiro, polo que se aproba o regulamento da citada lei.</p>
    <p>Disposición derradeira primeira. Desenvolvemento e execución</p>
    <p>Facultase a persoa titular da Dirección Xeral de Produción Agropecuaria para que dite os actos necesarios para o desenvolvemento e a execución desta orde.</p>
    <p>Disposición derradeira segunda. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 4 de xuño de 2012</p>
    <footer><p>Rosa María Quintana Carballo<br>Conselleira do Medio Rural e do Mar</p></footer>

