---
date: '2000-02-17'
id: '4166'
page: 2
number: 33
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 8 de febreiro de 2000 pola que se convoca un curso sobre
  protección de personalidades e escoltas.
range: Resolución
url: 'https://www.xunta.gal/dog/Publicados/2000/20000217/Anuncio4166_gl.html'
---
<p>Dentro dos programas de actividades que a Academia Galega de Seguridade ten previsto realizar no ano 2000 de forma descentralizada, e conforme as funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a celebración dun curso sobre Protección de personalidades e escoltas, que deberá desenvolverse conforme ás seguintes bases:</p>
<p>Obxectivos.</p>
<p>O curso ten por obxectivos:</p>
<p>a) Coñecer e perfecciona-las técnicas aplicables na protección de personalidades.</p>
<p>b) Coñecer qué unidades operativas interveñen nos dispositivos de protección a personalidades.</p>
<p>c) Coñece-los medios técnicos utilizables na protección de personalidades.</p>
<p>d) Coñece-los métodos de actuación de organizacións terroristas.</p>
<p>e) Adquirir coñecementos sobre os explosivos utilizados por organizacións terroristas e as medidas que se van adoptar.</p>
<p>Destinatarios.</p>
<p>O curso vai dirixido ós membros dos corpos da policía local de Galicia e membros da Unidade do C.N.P. adscrita á Comunidade Autónoma de Galicia; e no caso de quedaren prazas vacantes ós miembros do corpo nacional de policía e garda civil.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Prazas.</p>
<p>O número de prazas que se ofertarán neste curso é de 27.</p>
<p>Solicitudes.</p>
<p>1. O persoal que desexe participar neste curso deberá presentar, cuberta a máquina ou con letra moi clara, a instancia que figura no anexo.</p>
<p>2. O prazo para a presentación de instancias rematará o día 2 de marzo, ás 14 horas.</p>
<p>3. As instancias deberán vir asinadas polo xefe do cadro de persoal, ou polo concelleiro de tráfico e seladas; será isto requisito indispensable para ser admitido nos cursos; o incumprimento deste requisito levará consigo a non admisión ó devandito curso.</p>
<p>4. As instancias deberán enviarse á sede da Academia Galega de Seguridade: avenida da Cultura, s/n, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Contido e duración.</p>
<p>O curso celebrarase en sesións de tarde, e nel trataranse, entre outros, os seguintes temas: a) Aspectos xerais da protección de personalidades. b) Protección de personalidades: dinámica e estática. c) Grupos de apoio. d) Caravanas. e) Plans de seguridade: dispositivos. f) Transmisións, etc.</p>
<p>Datas.</p>
<p>O curso terá lugar do 13 ó 17 de marzo, en horario de 16 a 20 horas do serán.</p>
<p>Relación de admitidos.</p>
<p>A relación de admitidos publicarase o día 8 de marzo no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>Lugar.</p>
<p>O curso desenvolverase na sede da Academia Galega de Seguridade.</p>
<p>Certificado de asistencia.</p>
<p>Ó remate do curso entregaráselle un certificado de asistencia a aquelas persoas que acrediten a súa participación continuada a el.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento do curso para adapta-lo ás necesidades da Administración e ás continxencias que poidan xurdir.</p>
<p>A Estrada, 8 de febreiro de 2000.</p>
<p>Juan José Fariñas-Ferro Rodríguez</p>
<p>Director xeral da Academia Galega</p>
<p>de Seguridade</p>

