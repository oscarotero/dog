---
date: '2002-12-20'
id: 1CB8A
page: 17
number: 245
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 12 de decembro de 2002 pola que se convocan cinco bolsas de
  colaboración en tarefas de estudio e análise sobre materias xurídicas e
  político-administrativas.
range: Resolución
url: 'https://www.xunta.gal/dog/Publicados/2002/20021220/Anuncio1CB8A_gl.html'
---
<p>O artigo 3.1º g) da Lei 10/1989, do 10 de xullo, de modificación da Lei 4/1987, do 27 de maio, de creación da Escola Galega de Administración Pública, considera entre os fins da escola a investigación, a documentación, o estudio e a realización de traballos de divulgación no eido da Administración pública, promovendo a súa máxima difusión.</p>
<p>En execución do plan de actividades da escola para o ano 2003, e de conformidade coa referida disposición, convócanse cinco bolsas de colaboración en tarefas de</p>
<p>estudio e análise sobre materias xurídicas e político-administrativas segundo as seguintes bases:</p>
<p>Primeira.-Obxecto.</p>
<p>A Escola Galega de Administración Pública convoca cinco bolsas, das que catro serán para a realización de estudios e análise sobre materias xurídicas e unha sobre materias político-administrativas.</p>
<p>Segunda.-Duración e dotación económica.</p>
<p>As tarefas relativas a estas bolsas iniciaranse a partir da incorporación dos bolseiros e rematarán o 31 de decembro de 2003. Poderán ser prorrogadas, en función do aproveitamento do adxudicatario, sempre que exista crédito adecuado e suficiente por un ano ou, se é o caso, ata que se resolva a convocatoria do ano 2004.</p>
<p>A dotación económica de cada bolsa será de 806 euros mensuais brutos coa retención fiscal que lle corresponda.</p>
<p>O financiamento estará condicionado á existencia de crédito axeitado e suficiente na aplicación orzamentaria 04.50.122 A.480.00 dos orzamentos xerais da Comunidade Autónoma de Galicia para 2003. O expediente económico tramítase de acordo co previsto na Orde do 11 de febreiro de 1998 que regula a tramitación anticipada de expedientes de gasto.</p>
<p>Antes de proceder ó último pagamento, os beneficiarios deberán efectuar unha declaración xurada ou responsable conforme non desfrutaron doutra bolsa que a adxudicada en virtude desta convocatoria.</p>
<p>Terceira.-Natureza xurídica da relación.</p>
<p>A condición de bolseiro non xerará unha relación laboral nin administrativa coa Xunta de Galicia nin a súa inclusión na Seguridade Social. Será incompatible co desfrute doutras bolsas.</p>
<p>Cuarta.-Requisitos dos participantes.</p>
<p>Poderán optar ás bolsas as persoas que reúnan os seguintes requisitos:</p>
<p>a) Ser licenciado en dereito para as bolsas sobre materias xurídicas e licenciado en ciencias políticas para a bolsa sobre materias político-administrativas.</p>
<p>b) Acreditar formación e/ou experiencia en materias relacionadas co obxecto da convocatoria.</p>
<p>c) Acreditar formación e/ou coñecementos da lingua galega.</p>
<p>d) Acreditar formación e/ou experiencia en informática.</p>
<p>Quinta.-Solicitudes.</p>
<p>As persoas interesadas presentarán no rexistro da Escola Galega de Administración Pública, dentro dos quince días naturais seguintes ó da publicación desta convocatoria, a seguinte documentación:</p>
<p>a) Unha instancia de admisión para participar nas probas de selección, segundo o modelo anexo.</p>
<p>b) Unha fotocopia do DNI.</p>
<p>c) Certificación académica na que se detallen as cualificacións obtidas na licenciatura.</p>
<p>d) Documentos que acrediten a formación e/ou experiencia esixida nos puntos 4 b), 4 c) e 4 d).</p>
<p>e) Memoria descritiva, en tres folios como mínimo e cinco como máximo, das tarefas de colaboración dun bolseiro nun centro de formación de funcionarios públicos.</p>
<p>f) Declaración xurada ou responsable na que se comprometa a renunciar se fose seleccionado para outra bolsa.</p>
<p>Sexta.-Tribunal.</p>
<p>Presidente: o secretario xeral da Escola Galega de Administración Pública.</p>
<p>Vocal: o xefe de Estudios da EGAP.</p>
<p>Secretario: o xefe do Servicio de Estudios, Investigación e Publicacións da EGAP.</p>
<p>O tribunal está clasificado na categoría superior para os efectos previstos no artigo 26 do Decreto 144/2001,</p>
<p>do 7 de xuño, sobre indemnizacións por razón do servicio ó persoal con destino na Administración autonómica de Galicia.</p>
<p>Sétima.-Criterios para a selección dos bolseiros.</p>
<p>A selección realizarase mediante a valoración dos méritos acreditados conforme o seguinte baremo:</p>
<p>a) Expediente académico. Pola titulación requirida para a bolsa solicitada: ata catro puntos.</p>
<p>b) Formación ou experiencia en temas relacionados co obxecto desta bolsa: ata dous puntos.</p>
<p>c) Coñecementos da lingua galega: ata dous puntos.</p>
<p>d) Coñecementos de informática: ata dous puntos.</p>
<p>e) Memoria: ata cinco puntos.</p>
<p>O tribunal non valorará aqueles méritos dos candidatos que non estean acreditados documentalmente.</p>
<p>O tribunal poderá realizar unha entrevista cos aspirantes. Á vista da valoración dos méritos dos candidatos, o tribunal determinará a puntuación mínima para acceder á entrevista. A entrevista versará sobre os seus méritos curriculares e a memoria e terá unha duración máxima de quince minutos. A puntuación máxima pola entrevista non superará o 25% da que corresponda pola aplicación do baremo.</p>
<p>Finalmente, o tribunal fará pública no taboleiro de anuncios da escola a relación de candidatos por orde de puntuación.</p>
<p>Oitava.-Réxime de colaboración.</p>
<p>Os aspirantes seleccionados incorporaranse, logo da aceptación da bolsa, no prazo de tres días naturais seguintes ó da notificación do outorgamento.</p>
<p>Os bolseiros prestarán a súa colaboración, baixo as indicacións do xefe do Servicio de Estudios, Investigación e Publicacións, en horario de mañá e/ou tarde, de luns a venres na Escola Galega da Administración Pública. Os traballos realizados quedarán en propiedade da escola.</p>
<p>Os bolseiros presentarán ó remate das bolsas un informe sobre os traballos realizados.</p>
<p>Así mesmo, deberán asistir ás actividades que a escola considere convenientes para a súa formación. Os gastos ocasionados con motivo destas actividades serán pagados pola escola, logo de que o xefe do Servicio de Estudios, Investigación e Publicacións certifique os gastos producidos; os gastos de desprazamento, aloxamento e manutención non poderán supera-la contía establecida para o grupo II do Decreto 144/2001, do 7 de xuño, sobre as indemnizacións por razón do servicio ó persoal con destino na Administración autonómica de Galicia.</p>
<p>No caso de que un adxudicatario por calquera motivo non poida presta-la súa colaboración, será substituído polo candidato seguinte por orde de puntuación. En caso de renuncia á bolsa, non se entenderá que existe incumprimento das condicións establecidas para a súa concesión, sempre e cando o órgano xestor certifique o correcto desempeño por parte do bolseiro das tarefas inherentes á bolsa, garantindo a continuidade delas coa substitución por outro bolseiro. Cando a data da renuncia non coincida co derradeiro día de cada mes, aboarase a parte proporcional correspondente ó desfrute da bolsa.</p>
<p>Novena.-Anulación da bolsa.</p>
<p>No caso de incumprimento das tarefas de colaboración, a escola poderá, por proposta do xefe de Servicio de Estudios, Investigación e Publicacións, e logo de escoita-la persoa afectada, anula-la bolsa.</p>
<p>A solicitude das bolsas implica o coñecemento e a aceptación destas bases.</p>
<p>Décima.-Resolución e recursos.</p>
<p>A resolución administrativa relativa á concesión ou denegación da bolsa seralles notificada ós interesados no prazo de seis meses, contados a partir da publicación desta resolución no Diario Oficial de Galicia. Esgotado o dito prazo sen resolución expresa, deberá entenderse desestimada a petición por silencio administrativo.</p>
<p>As resolucións que se dicten esgotarán a vía administrativa e poderá intepoñerse, chegado o caso, recurso potestativo de reposición perante o director da Escola</p>
<p>Galega de Administración Pública no prazo dun mes, contado a partir do día seguinte ó da súa notificación, se fose expresa, ou no prazo de tres meses, contados desde o día seguinte a aquel no que se producise o acto presunto, se non o fose. Tamén se poderá optar por interpor directamente recurso contencioso-administrativo perante o Tribunal Superior de Xustiza de Galicia no prazo de dous meses, contados desde o día seguinte ó da súa notificación, se o acto fose expreso, e, se non o fose, o prazo para interpolo será de seis meses contados desde o día seguinte a aquel no que se produza o acto presunto, sen prexuízo de que os interesados poidan interpor calquera outro que consideren oportuno.</p>
<p>Santiago de Compostela, 12 de decembro de 2002.</p>
<p>Domingo Bello Janeiro</p>
<p>Director da Escola Galega</p>
<p>de Administración Pública</p>

