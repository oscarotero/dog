---
date: '2013-08-09'
id: G0244-050813-0004
page: 32181
number: 152
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 128/2013, do 1 de agosto, polo que se declara a urxente ocupación,
  para os efectos de expropiación forzosa, dos bens e dereitos necesarios para a
  realización das obras de colectores xerais da bacía do río Mendo-fase II
  (concello de Salvaterra de Miño).
range: Decreto
url: >-
  https://www.xunta.gal/dog/Publicados/2013/20130809/AnuncioG0244-050813-0004_gl.html
---
<p>O Concello de Salvaterra de Miño, en sesión do día cinco de xullo de dous mil doce, aprobou o proxecto das obras de colectores xerais da bacía do río Mendo-fase II (concello de Salvaterra de Miño) e, na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada na Vicepresidencia e Consellería de Presidencia, Administracións Públicas e Xustiza e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala o Concello e o informe do técnico municipal, nos últimos anos levouse a cabo unha intensa actividade no relativo á dotación das infraestruturas dos servizos mínimos obrigatorios, entre eles o abastecemento de auga nas parroquias do termo municipal. Unha vez posta en servizo a subministración domiciliaria de auga e ao dispor, por tanto, dun caudal constante desta, resulta necesaria a instalación dunha rede de sumidoiros adecuada, xa que as parroquias afectadas por este proxecto carecen dela e a única depuración é a infiltración no terreo mediante pozos negros ou verteduras en regos que levan as augas residuais ata os ríos. Esta situación agrávase, ademais, ao estaren os referidos pozos saturados, o que provoca a contaminación dos acuíferos que, en moitos casos, son empregados para a captación de auga para uso humano, o que orixina un grave risco para a saúde pública.</p>
    <p>Esta necesidade vese acentuada, ademais, polo feito de que o Concello tivo nos últimos anos un rápido aumento de poboación, xa que é un dos que máis está a crecer no sur de Galicia. A isto débese engadir o inicio das obras da Plataforma Loxística Salvaterra-As Neves, o que vai xerar unha grande actividade industrial.</p>
    <p>A competencia para a declaración da urxente ocupación correspóndelle ao Consello da Xunta de Galicia, segundo o disposto nos artigos 27.2º e 28.2º do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día un de agosto de dous mil trece,</p>
    <h2>DISPOÑO:</h2>
    <p>Artigo único. De conformidade co disposto no artigo 52 da Lei de expropiación forzosa, declárase a urxente ocupación, para os efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras de colectores xerais da bacía do río Mendo-fase II (concello de Salvaterra de Miño). Se é o caso, unha vez ocupados os terreos necesarios, débense obter as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, un de agosto de dous mil trece</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p>

