---
date: '2003-03-04'
id: 889E
page: 2
number: 44
agency: INSTITUTO GALEGO DAS ARTES ESCÉNICAS E MUSICAIS
section: III. OUTRAS DISPOSICIÓNS
title: >-
  Resolución do 20 de febreiro de 2003 pola que se convocan probas de selección
  de alumnos para a promoción 2003/2005 para a Sección de Especialización da
  Escola de Altos Estudios Musicais de Galicia.
range: Resolución
url: 'https://www.xunta.gal/dog/Publicados/2003/20030304/Anuncio889E_gl.html'
---
<p>O Decreto 270/1997, do 18 de setembro, polo que se crea a Escola de Altos Estudios Musicais de Galicia (DOG nº 191, do 3 de outubro) recolle, dentro do funcionamento da escola, a Sección de Especialización. Nesta sección preténdese achegar ó panorama dos estudios musicais na Comunidade Autónoma de Galicia a oportunidade de perfeccionamento instrumental dos novos valores, nas súas distintas especialidades, mediante a formación individualizada cara á súa integración profesional ó máis alto nivel.</p>
<p>Con esta finalidade, o IGAEM convoca probas de admisión e selección de alumnos cara á vindeira promoción 2003/2005, que van ter lugar os días 24 e 25 de maio de 2003 no Auditorio de Galicia en Santiago de Compostela, sito na avda. do Burgo das Nacións s/n, nas especialidades de violín, viola, violonchelo, contrabaixo, frauta, óboe, clarinete, fagot, trompa, trompeta, trombón e percusión.</p>
<p>As bases da convocatoria poderán ser examinadas e/ou solicitado o seu envío por correo na sede administrativa do IGAEM (Pavillón de Galicia, San Lázaro s/n, Santiago de Compostela). As solicitudes poderán presentarse ata o día 28 de abril de 2003 no rexistro do IGAEM, ben persoalmente, ben por calquera dos medios establecidos no artigo 38.4º da Lei de réxime xurídico das administracións públicas e do procedemento administrativo común. Quen opte por presenta-la súa solicitude nun rexistro diferente ó do IGAEM deberá comunicalo por telegrama ou fax dentro do prazo.</p>
<p>As solicitudes irán acompañadas da seguinte documentación:</p>
<p>1. Dúas copias das obras que se van interpretar libremente coa parte de piano, se a ten.</p>
<p>2. Fotocopia do título de grao medio ou superior, ou da certificación de estudios correspondente, ou declaración persoal deste.</p>
<p>3. Fotocopia do DNI ou equivalente.</p>
<p>4. Curriculum vitae e fotocopia da documentación acreditativa dos méritos que se aleguen.</p>
<p>5. Fotocopia do certificado de residencia ou declaración persoal deste.</p>
<p>6. Unha fotografía tamaño carné.</p>
<p>Soamente se lles pedirán documentos orixinais ou compulsados ós alumnos que superen as probas, no momento de formaliza-la matrícula, será imprescindible a súa presentación.</p>
<p>O día 16 de maio de 2003 serán expostos, no taboleiro de anuncios do IGAEM e no da escola no Auditorio de Galicia, os horarios das probas para cada un dos instrumentos.</p>
<p>Santiago de Compostela, 20 de febreiro de 2003.</p>
<p>Aníbal Otero Fernández</p>
<p>Xerente do Instituto Galego das Artes Escénicas</p>
<p>e Musicais</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

