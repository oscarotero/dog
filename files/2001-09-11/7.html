---
date: '2001-09-11'
id: E762
page: 12
number: 176
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 4 de xullo de 2001, da Delegación Provincial de Lugo, pola que
  se dispón a inscrición no rexistro e a publicación, no Diario Oficial de
  Galicia, do convenio colectivo de ámbito provincial para o persoal de limpeza
  da empresa Eurolimp, S.A., no Hospital da Costa de Burela.
range: Resolución
url: 'https://www.xunta.gal/dog/Publicados/2001/20010911/AnuncioE762_gl.html'
---
<p>Visto o texto do convenio colectivo para o persoal de limpeza da empresa Eurolimp, S.A. no Hospital da Costa de Burela (código 2700710), da provincia de Lugo, asinado o día 9 de maio de 2001, pola representación da citada empresa e a dos seus traballadores, e de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo, esta delegación provincial</p>
<p>ACORDA:</p>
<p>Primeiro.-Ordena-la inscrición do citado convenio no rexistro de convenios desta delegación, así como o seu depósito.</p>
<p>Segundo.-Remiti-lo texto do citado convenio á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 4 de xullo de 2001.</p>
<p>Manuel Teijeiro Álvarez</p>
<p>Delegado provincial de Lugo</p>
<p>Convenio colectivo do persoal de limpeza</p>
<p>da empresa Eurolimp, S.A.</p>
<p>no Hospital da Costa de Burela</p>
<p>Artigo 1º.-Ámbito funcional.</p>
<p>As estipulacións deste convenio serán de aplicación ó persoal de limpeza adscrito á empresa concesionaria do servicio, no centro de traballo Hospital da Costa de Burela.</p>
<p>Artigo 2º.-Ámbito temporal, vixencia, duración e denuncia.</p>
<p>Con independencia da súa publicación no BOP, este convenio iniciará a súa vixencia o 1-1-2001 ata o 31-12-2001, podendo ser denunciado, para os efectos da súa negociación e revisión, no derradeiro mes do ano natural, seguindo vixente en tódolos seus contidos e sendo de plena aplicación ata que sexa substituído por outro convenio negociado entre as partes.</p>
<p>Artigo 3º.-Xornada, descansos e quendas.</p>
<p>A xornada será continuada en quendas de mañá, tarde ou noite, con trinta minutos de descanso en cada un deles, contados como xornada efectiva para tódolos efectos. A xornada establécese cun máximo de 40 horas semanais. O horario de traballo será establecido de común acordo entre a empresa e os/as representantes dos/das traballadores/as.</p>
<p>O tempo de traballo computarase de modo que tanto ó comezo como ó final da xornada diaria o traballador/a se atope no seu posto de traballo. Ó mesmo tempo entre o final dunha xornada e o comezo da seguinte mediará un descanso de 12 horas.</p>
<p>As horas que en cómputo anual se traballen de máis, serán retribuídas como extraordinarias.</p>
<p>Artigo 4º.-Vacacións.</p>
<p>O persoal afectado por este convenio terá dereito ó desfrute ininterrompido dun mes de vacacións retribuídas, no período comprendido entre o día 1-7-2001 e o 31-9-2001, sen que isto signifique que non se poida sacar fóra deste período sempre que exista previo acordo entre a empresa e o traballador/a que o solicite. Non suporán perda do dereito a vacacións os períodos de IT derivada de enfermidade ou accidente laboral, sempre que estes períodos non superen o ano natural de desfrute das mesmas.</p>
<p>Artigo 5º.-Excedencias.</p>
<p>Todo/a traballador/a fixo/a, cunha antigüidade de ó menos un ano na empresa, terá dereito a que se</p>
<p>lle recoñeza a posibilidade de situarse en excedencia voluntaria por un prazo non inferior a seis meses e non superior a cinco anos.</p>
<p>O traballador/a excedente terá dereito á reserva do seu posto de traballo durante un período máximo de dous anos. A reincorporación na empresa terá que ser solicitada cun aviso previo de tres meses.</p>
<p>Artigo 6º.-Equiparación retributiva.</p>
<p>As retribucións do persoal de limpeza afectado por este convenio serán as mesmas que perciba o persoal do Sergas encadrado na categoría de pinche. As retribucións será devengadas ó persoal polos mesmos conceptos e nas mesmas contías que o persoal do Sergas, a base de cotización á Seguridade Social será do 100% das retribucións. O incremento en tódolos conceptos retributivos será o establecido para a categoría de pinche do Sergas e aboándose os salarios atrasados con independencia da súa publicación no BOP no momento da sinatura do presente convenio.</p>
<p>Artigo 7º.-Antigüidade.</p>
<p>Os novos trienios que devengue o persoal serán polo valor equivalente ó grupo E do persoal do Sergas. As cantidades resultantes do devengo dos trienios anteriores á data sinalada agregaranse ás que perciba polos ditos conceptos cada traballador/a nesa data, segundo o criterio de devengo de antigüidade que existía con anterioridade á sinatura do presente convenio.</p>
<p>Artigo 8º.-Enfermidade, accidente e maternidade.</p>
<p>En caso de enfermidade común, accidente ou maternidade, a empresa incrementará as prestacións da Seguridade Social ou Mutua de Accidentes de traballo ata o cento por cento das retribucións dos traballadores traballadoras. Os períodos de IT non se terán en conta para os efectos de vacacións.</p>
<p>Artigo 9º.-Roupa de traballo.</p>
<p>Proverase os traballadores/as de roupa de traballo adecuada e regulamentaria: fundas e batas unha vez ó ano, o mesmo que zocos ou zapatillas, criterio a establecer de mutuo acordo entre as partes, en función das preferencias do persoal ou da idoneidade dun tipo u outro de calzado.</p>
<p>Artigo 10º.-Embarazo.</p>
<p>As mulleres embarazadas terán dereito a seren cambiadas de posto de traballo a outro máis acorde co seu estado, non estando na obriga, en ningún caso a desempeñaren as súas funcións en lugares radioactivos, infecciosos ou perigosos para o seu embarazo. Durante este período as traballadoras terán dereito ó aboamento das prestacións económicas correspondentes, con cargo á Seguridade Social e complementadas ata o 100% do salario.</p>
<p>No suposto de parto, a suspensión terá unha duración de dezaseis semanas ininterrompidas ampliables por parto múltiple ata dezaoito semanas. O período de suspensión distribuirase á opción da interesada sempre que seis semanas sexan inmediantamente posteriores ó parto, podendo facer uso destas</p>
<p>o pai para o coidado do fillo en caso de falecemento da nai.</p>
<p>Non obstante o anterior, no caso de que a nai e o pai traballen, aquela, ó iniciarse o período de descanso por maternidade, poderá optar porque o pai desfrute de ata catro das derradeiras semanas de suspensión, sempre que sexan ininterrompidas e ó final do citado período, salvo que no momento da súa efectividade a incorporación ó traballo da nai supoña risco para a súa saúde.</p>
<p>No suposto de adopción, se o fillo adoptado é menor de nove meses, a suspensión terá unha duración máxima de oito semanas contadas, á elección do traballador, ben a partir da decisión administrativa ou xudicial de acollemento, ben a partir da resolución xudical pola que se constitúa a adopción. Se o fillo adoptado é maior de nove meses e menor de cinco anos, a suspensión terá unha duración máxima de seis semanas. No caso de que o pai e a nai traballen, só un deles poderá exercer este dereito.</p>
<p>Artigo 11º.-Nocturnidade.</p>
<p>O persoal que preste servicios en xornada nocturna percibirá un complemento salarial equivalente ó complemento de atención continuada modalidade A, que perciba o persoal do Sergas encuadrado no grupo E.</p>
<p>Artigo 12º.-Festivos.</p>
<p>1º Durante a vixencia do presente convenio cada domingo ou festivo traballado será retribuído nas mesmas condicións que teña establecido o Sergas para o persoal do grupo E, atención continuada, modalidade B.</p>
<p>2º Como acordo deste convenio recoñécese a todo o persoal da empresa o dereito a sete días de libre disposición retribuídos para tódolos efectos e na contía de tódolos complementos que figuren na táboa salarial anexa.</p>
<p>Para a aplicación destes permisos terase en conta o seguinte:</p>
<p>1. Pedilos coa antelación de 15 días.</p>
<p>2. A empresa está obrigada a respostar a dita petición con 6 días de antelación á data de petición de desfrute; no caso de non recibir resposta o traballador con esa antelación, considerarase concedido o dito permiso.</p>
<p>3. Na concesión dos ditos días terase en conta a orde de petición, se coincidiran dous ou máis traballadores/as nos mesmos días.</p>
<p>4. Estes sete días pódense desfrutar de un en un ou os sete xuntos, ó longo do ano 2001.</p>
<p>Artigo 13º.-Recoñecemento médico.</p>
<p>Todo o persoal comprendido no presente convenio terá o dereito e a obriga de efectuar unha revisión médica a cargo da empresa, cunha periodicidade mínima anual.</p>
<p>Artigo 14º.-Permisos e licencias.</p>
<p>-18 días naturais por matrimonio.</p>
<p>-2 días naturais por cambio do domicilio habitual.</p>
<p>-4 días naturais por nacemento de fillos.</p>
<p>-4 días naturais por enfermidade grave ou falecemento do cónxuxe ou asimilado (cando demostre convivencia), fillos, pais, e pais políticos, irmáns de calquera dos cónxuxes. Se é fóra da provincia 2 días máis.</p>
<p>-3 días naturais por enfermidade grave ou falecemento de avós de calquera dos cónxuxes ou asimilados (demostrando convivencia).</p>
<p>-16 horas ó ano para consulta médica, que se poderán desfrutar por xornada completa ou as horas necesarias en cada consulta co límite de 16 horas.</p>
<p>-Polo tempo necesario para consulta ou especialistas da Seguridade Social, sempre que sexan prescritas as ditas consultas polo médico de cabeceira da Seguridade Social, tendo que presenta-lo traballador/a previamente o volante da dita consulta e o xustificante de asistencia ó dito especialista e non estéan cubertas estas especialidades na zona.</p>
<p>Artigo 15º.-Dereitos sindicais.</p>
<p>A representación dos traballadores/as na empresa ou centro de traballo que teñan menos de 50 e máis de 10 traballadores/as corresponde ós delegados/as de persoal. Igualmente poderá haber un delegado/a de persoal naquelas empresas ou centros que conten entre seis e dez traballadores/as, se así o decidiran estes por maioría.</p>
<p>Os traballadores/as elixirán, mediante sufraxio libre, persoal, secreto e directo os delegados de persoal na contía seguinte: ata 30 traballadores/as, un; de 31 a 49, tres.</p>
<p>Os delegados/as de persoal exercerán mancomunadamente ante o empresario a representación para a que foron elixidos, e terán as mesmas competencias establecidas para os comités de empresa.</p>
<p>Os delegados de persoal observarán as normas que sobre sixilo profesional están establecidas para os membros de comités de empresa no artigo 65 desta lei.</p>
<p>Artigo 16º.-Adscrición de persoal.</p>
<p>O persoal de limpeza que realice a súa xornada nun centro de traballo durante un período mínimo de dous meses, no caso do cesamento da contrata, terá dereito a continuar coa nova empresa adxudicataria cos servicios de limpeza do centro. Esta nova empresa adxudicataria terá a obriga de absorber este persoal, respectándolle a antigüidade e demais dereitos adquiridos.</p>
<p>Artigo 17º.-Comisión paritaria.</p>
<p>Co obxeto de velar polo cumprimento do convenio nos termos pactados, créase a presente comisión paritaria composta por un representante da dirección da empresa e un representante da parte social.</p>
<p>No caso de desacordo na comisión e tratándose dun conficto colectivo, someterase o procedemento regulado no AGA.</p>
<p>ANEXO</p>
<p>Táboas salariais</p>
<p>* Limpadora:</p>
<p>Salario base: 77.646 pesetas.</p>
<p>Complemento de destino: 33.215 pesetas.</p>
<p>Productividade fixa: 12.702 pesetas.</p>
<p>Complemento específico: 4.250 pesetas.</p>
<p>P.R.D.: 5.902 pesetas.</p>
<p>Total: 133.715 pesetas.</p>
<p>* Peón:</p>
<p>Salario base: 77.646 pesetas.</p>
<p>Complemento de destino: 33.215 pesetas.</p>
<p>Productividade fixa: 12.702 pesetas.</p>
<p>Complemento específico: 4.250 pesetas.</p>
<p>P.R.D.: 5.902 pesetas.</p>
<p>Total: 133.715 pesetas.</p>
<p>Complemento por traballo en quendas:</p>
<p>-Quenda fixa: 2.799 pesetas.</p>
<p>-Quenda rotatoria simple: 5.038 pesetas.</p>
<p>-Quenda complexa: 7.276 pesetas.</p>
<p>-Servicio nocturno 1ª e 2ª semana: 11.115 pesetas.</p>
<p>-Servicio nocturno 3ª e 4ª semana: 9.202 pesetas.</p>
<p>-Servicios domingos e festivos: 3.069 pesetas.</p>
<p>-Antigüidade: 1.900 pesetas por trienio.</p>

