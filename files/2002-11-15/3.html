---
date: '2002-11-15'
id: '17326'
page: 16
number: 221
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 8 de novembro de 2002 pola que se convoca o I Premio de Xornalismo
  Científico Galicia Innovación.
range: Orde
url: 'https://www.xunta.gal/dog/Publicados/2002/20021115/Anuncio17326_gl.html'
---
<p>O desenvolvemento científico e tecnolóxico é un dos factores de maior influencia na configuración</p>
<p>do mundo contemporáneo. Nesta liña, a Secretaría Xeral de Investigación e Desenvolvemento está a impulsar actividades mediante as que se intenta divulgar e facilita-la comprensión do que significa este desenvolvemento.</p>
<p>Entre estas actuacións e ó abeiro do Plan Galego de Investigación, Desenvolvemento Tecnolóxico e Innovación, aprobado polo Consello da Xunta de Galicia na súa reunión do 14 de marzo de 2002, a Secretaría Xeral de Investigación e Desenvolvemento convoca a primeira edición do Premio de Xornalismo Científico Galicia Innovación. O galardón, que nace este ano coincidindo coa celebración da Semana da Ciencia en Galicia, ten como finalidade estimula-la producción de textos xornalísticos especializados en materia científica e de investigación e desenvolvemento.</p>
<p>En consecuencia co anteriormente exposto, esta consellería</p>
<p>DISPÓN:</p>
<p>Artigo 1º.-Obxecto.</p>
<p>Convócase a primeira edición do Premio de Xornalismo Científico Galicia Innovación, para os xornalistas que traballan para medios de comunicación da Comunidade Autónoma de Galicia. Este premio está destinado a estimula-la produción de textos xornalísticos especializados en materia científica.</p>
<p>Artigo 2º.-Dotación económica.</p>
<p>O premio ó que se refire o artigo primeiro estará dotado con 7.300 euros. Os gastos relativos á acción desta convocatoria imputaranse á aplicación orzamentaria 04.06.432A.480.0 dos orzamentos da Secretaría Xeral de Investigación e Desenvolvemento para o ano 2003, cofinanciados con fondos do Fondo Social Europeo da Unión Europea. Ó premio aplicaráselle a correspondente retención fiscal.</p>
<p>Artigo 3º.-Condicións.</p>
<p>1. Poderán participar na presente convocatoria tódolos xornalistas que traballen para medios de comunicación da Comunidade Autónoma de Galicia.</p>
<p>2. Os concursantes deberán presentar un traballo xornalístico de contido científico (preferentemente sobre temas de investigación e desenvolvemento) de calquera xénero informativo publicado ou emitido por medios de comunicación galegos, xa sexan en soporte escrito, audiovisual ou electrónico.</p>
<p>Os traballos terán que estar publicados durante o período no que estea aberto o prazo de presentación de solicitudes á presente convocatoria.</p>
<p>3. O prazo de presentación de traballos será do 15 de novembro de 2002 ó 28 de febreiro de 2003.</p>
<p>Artigo 4º.-Presentación de solicitudes.</p>
<p>As solicitudes no modelo oficial PSS-07 que se publica como anexo á presente orde e que está á disposición dos interesados/as na Internet nos enderezos: <a href="http://www.sxid.org.">http://www.sxid.org.</a>, http://xunta.es/conselle/preside/sxid/index.htm ou http://www.cesga.es/sxid presentaranse, dirixidas ó secretario xeral de Investigación e Desenvolvemento, no rexistro xeral da Secretaría Xeral de Investigación e Desenvolvemento ou por calquera das formas previstas no artigo 38.4º da Lei 4/1999, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>As solicitudes realizadas no modelo oficial deberán ir acompañadas, inescusablemente, da seguinte documentación:</p>
<p>a) Currículum vitae do candidato.</p>
<p>b) Fotocopia do documento nacional de identidade (DNI/NIF).</p>
<p>c) Certificado da empresa de comunicación galega que acredite que o solicitante presta os seus servicios nela, como xornalista.</p>
<p>d) Se se trata dun traballo en prensa escrita, terá que xuntarse un exemplar orixinal da publicación na que se difundiu. No caso de ser un traballo audiovisual, a cinta de audio (en formato casete) ou de vídeo (en formato VHS) deberá recolle-lo espacio ou programa completo no que se difundiu. Por último, se se trata dun traballo en formato electrónico, débese achegar un CD no que se recolla a pantalla da páxina ou páxinas web onde apareza e unha copia impresa.</p>
<p>Artigo 5º.-Composición e funcións dos xurados.</p>
<p>Os traballos presentados e que se axusten á presente convocatoria serán examinados e avaliados por un xurado constituído por cinco membros:</p>
<p>-Dous en representación da Secretaría Xeral de Investigación e Desenvolvemento da Xunta de Galicia.</p>
<p>-Un en representación da Secretaría para as Relacións cos Medios Informativos.</p>
<p>-O decano da Facultade de Xornalismo da Universidade de Santiago de Compostela.</p>
<p>-O decano do Colexio Oficial de Xornalistas de Galicia.</p>
<p>O secretario xeral de Investigación e Desenvolvemento designará entre os devanditos membros o presidente e o secretario do xurado.</p>
<p>2. A decisión do xurado será inapelable.</p>
<p>Artigo 6º.-Retirada da documentación.</p>
<p>As persoas responsables dos traballos ou os seus representantes legais poderán retira-los traballos non premiados nas dependencias da Secretaría Xeral de Investigación e Desenvolvemento no prazo de 60 días contados a partir da resolución do xurado correspondente.</p>
<p>Artigo 7º.-Entrega dos premios.</p>
<p>Os premios entregaranse en acto público que se anunciará oportunamente.</p>
<p>Artigo 8º</p>
<p>A Secretaría Xeral de Investigación e Desenvolvemento poderá, á súa libre elección, divulga-los proxectos premiados, sen que esto supoña cesión ou limitación ningunha nos dereitos de propiedade do autor sobre eles.</p>
<p>Artigo 9º</p>
<p>A convocatoria, as súas bases, e tódolos actos administrativos derivados dela poderán ser impugnados polos interesados nos casos e na forma establecida na Lei 30/1992, de réxime xurídico das administracións públicas e do procedemento administrativo común.</p>
<p>Artigo 10º</p>
<p>Para os efectos establecidos nos artigos 42.2º e 43.4º da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, o prazo máximo para resolve-las solicitudes correspondentes será de 6 meses, contados desde a data de publicación da presente convocatoria, dictándose resolución expresa con respecto á antedita liña de axudas.</p>
<p>Disposicións derradeiras</p>
<p>Primeira.-A participación na convocatoria supón a aceptación de tódalas súas bases.</p>
<p>Segunda.-A presente convocatoria tramítase polo procedemento de gastos anticipados ó abeiro do establecido na orde da Consellería de Economía e Facenda do 11 de febreiro de 1998, polo que se regula a tramitación anticipada de gastos, tendo en conta as modificacións da orde da Consellería de Economía e Facenda do 27 de novembro de 2000.</p>
<p>Santiago de Compostela, 8 de novembro de 2002.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

