---
date: '2009-12-04'
page: 18
number: 238
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Decreto 429/2009, do 3 de decembro, polo que se modifica o Decreto 177/1995,
  do 16 de xuño, polo que se regula a tarxeta sanitaria.
range: Decreto
---
<p>O sistema de tarxeta sanitaria permite a acreditación e identificación da cidadanía galega para o acceso ás prestacións sanitarias do Sistema Público de Saúde de Galicia, ademais de facilitar os datos necesarios para a asistencia sanitaria.</p>
<p>O Decreto 177/1995, do 16 de xuño, regulou a tarxeta sanitaria sinalando que é o documento que identifica os cidadáns residentes en Galicia protexidos polo sistema sanitario público. Coa redacción actual, non se inclúen os galegos e as galegas que realicen estancias temporais en Galicia e residan no estranxeiro.</p>
<p>Por outra banda, o artigo 17 da Lei 40/2006, do 14 de decembro, que aprobou o estatuto da cidadanía española no exterior, recoñece o dereito á protección da saúde aos españois residentes no exterior, coa finalidade de acadar unha equiparación coas prestacións do Sistema Nacional de Saúde.</p>
<p>Ademais, o artigo 4.1º da Lei 8/2008, do 10 de xullo, de saúde de Galicia, determina que son titulares do dereito á protección da saúde e á atención sanitaria con cargo a fondos públicos no ámbito da Comunidade Autónoma de Galicia non só os que residan nos seus concellos, senón tamén os transeúntes na forma e nas condicións que estableza a lexislación vixente.</p>
<p>Tendo en conta o anterior, resulta necesario modificar o Decreto 177/1995, do 16 de xuño, polo que se regula a tarxeta sanitaria, co obxecto de dar cobertura sanitaria aos cidadáns galegos que, residindo no estranxeiro, realicen estancias temporais na Comunidade Autónoma de Galicia e non teñan ningunha outra vía para recibir a atención sanitaria.</p>
<p>Esta cobertura formalizaríase mediante a expedición dunha tarxeta coa que os interesados puidesen acceder ás prestacións sanitarias, dentro dos límites determinados neste decreto e nas disposicións de desenvolvemento que para tal efecto se diten.</p>
<p>Na súa virtude, por proposta da conselleira de Sanidade, de conformidade co ditame do Consello Consultivo de Galicia, e segundo o disposto no artigo 37.1º da Lei 1/1983, do 22 de febreiro, reguladora da Xunta e da súa Presidencia, o Consello da Xunta de Galicia na súa reunión do día tres de decembro de dous mil nove</p>
<p>DISPÓN:</p>
<p>Artigo 1º</p>
<p>Modifícase o artigo 1 do Decreto 177/1995, do 16 de xuño, polo que se regula a tarxeta sanitaria, que quedará redactado como segue, engadíndolle un segundo parágrafo:</p>
<p>«Aos galegos e ás galegas de orixe ou ascendencia a que fai referencia o artigo 4 da Lei 8/2008, do 10 de xullo, de saúde de Galicia que, residindo no estranxeiro, realicen estancias temporais na Comunidade Autónoma de Galicia e non teñan dereito á asistencia sanitaria de acordo coas disposicións vixentes en materia de Seguridade Social, as do Estado de procedencia e/ou os convenios internacionais establecidos para o efecto, expediráselles unha tarxeta sanitaria que garanta o seu acceso ás prestacións que se determinen neste decreto e nas disposicións que no seu desenvolvemento se diten».</p>
<p>Artigo 2º</p>
<p>Engádese un artigo 3 ao Decreto 177/1995, do 16 de xuño, polo que se regula a tarxeta sanitaria, coa seguinte redacción:</p>
<p>«Artigo 3º</p>
<p>A tarxeta sanitaria a que se refire o artigo 1 parágrafo segundo dará acceso, no ámbito da Comunidade Autónoma de Galicia, á seguinte cobertura:</p>
<p>a) Son continxencias protexidas, exclusivamente, a enfermidade común, o accidente non laboral e a maternidade.</p>
<p>b) Para o caso de enfermidade común ou accidente non laboral, as prestacións que inclúe a cobertura son:</p>
<p>-Prestacións de medicina xeral, especialidades e tratamento médico, nas modalidades de urxencia e, de ser preciso, de hospitalización, coa excepción dos menores e as mulleres xestantes, aos que se lles garante a protección da saúde e a protección sanitaria, nos termos do artigo 4.2 da Lei 8/2008, do 10 de xullo, de saúde de Galicia.</p>
<p>-O tratamento cirúrxico unicamente na modalidade de urxencia. Quedan excluídas a cirurxía plástica e reparadora, a implantación de próteses de calquera tipo, así como os transplantes de órganos e tecidos.</p>
<p>-A prestación farmacéutica en internamento hospitalario. No resto dos supostos, a prestación farmacéutica prestarase nas mesmas condicións que aos traballadores en activo.</p>
<p>c) Para o caso de maternidade, as prestacións que inclúe a cobertura son:</p>
<p>-Asistencia médica no embarazo, parto e puerperio.</p>
<p>-A prestación farmacéutica en internamento hospitalario. No resto dos supostos, a prestación farmacéutica darase nas mesmas condicións que aos traballadores en activo».</p>
<p>Disposición adicional</p>
<p>As referencias á Consellería de Sanidade e Servizos Sociais contidas no Decreto 177/1995, do 16 de xuño, polo que se regula a tarxeta sanitaria, entenderanse referidas á consellería con competencias en materia de sanidade.</p>
<p>Disposición derradeira</p>
<p>Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, tres de decembro de dous mil nove.</p>
<p>Alfonso Rueda Valenzuela</p>
<p>Presidente (Decreto 428/2009)</p>
<p>Pilar Farjas Abadía</p>
<p>Conselleira de Sanidade</p>

