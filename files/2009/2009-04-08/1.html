---
date: '2009-04-08'
page: 6
number: 68
agency: CONSELLERÍA DE PESCA E ASUNTOS MARÍTIMOS
section: I. DISPOSICIÓNS XERAIS
title: >-
  Orde do 26 de marzo de 2009 pola que se modifica a Orde do 26 de outubro de
  2004 pola que se regula a alternancia de artes para embarcacións que faenen en
  augas da Comunidade Autónoma de Galicia.
range: Orde
---
<p>O Decreto 424/1993, do 17 de decembro, polo que se aproba o Regulamento da actividade pesqueira e das artes e aparellos de pesca permisibles en Galicia establece, no seu artigo 6, que dado o carácter alternante da actividade extractiva nas augas de competencia da Comunidade Autónoma de Galicia, unha mesma embarcación poderá obter autorización para varias modalidades de pesca. A posible alternancia entre as distintas artes de pesca será regulada pola consellería competente en materia de pesca.</p>
<p>En cumprimento desta disposición, foi ditada a Orde do 26 de novembro de 2004 pola que se regula a alternancia de artes para embarcacións que faenen en augas da Comunidade Autónoma de Galicia, en que se establece o número máximo de artes de pesca por embarcación, a posibilidade de cambio destas e os supostos en que é posible levalo a cabo e o procedemento que se seguirá, o libro de rexistro da actividade pesqueira, así como as artes de pesca declaradas a extinguir e as consideradas como non selectivas.</p>
<p>Esta orde foi modificada pola Orde do 3 de maio de 2007, coa finalidade de regular os cambios de arte derivados da participación dun plan de explotación e os cambios temporais de modalidade entre determinadas artes do censo de artes menores.</p>
<p>A disposición adicional sexta da Orde do 26 de novembro de 2004 establece que a Consellería de Pesca e Asuntos Marítimos poderá establecer un sistema informatizado de rexistro dos cambios de arte. Con este obxectivo, con anterioridade ao establecemento da normativa que permita a súa implantación, poderá deseñar un plan piloto que permita verificar a idoneidade do sistema informatizado.</p>
<p>Despois de varios anos recollendo e analizando a actividade pesqueira a través do libro de rexistro da actividade pesqueira, deseñouse e púxose en práctica un sistema informatizado a través dun plan piloto, un mecanismo máis áxil e eficaz para o rexistro da actividade da frota galega e acorde coas súas necesidades.</p>
<p>Constatada a súa viabilidade, procede agora facelo extensivo con carácter xeral aos rexistros da actividade pesqueira.</p>
<p>Por todo o anteriormente exposto, logo de consultar o sector, e en virtude das facultades que teño conferidas,</p>
<p>DISPOÑO:</p>
<p>Artigo único.-Modificación da Orde do 26 de outubro de 2004 pola que se regula a alternancia de artes para embarcacións que pesquen en augas da Comunidade Autónoma de Galicia.</p>
<p>A Orde do 26 de outubro de 2004 pola que se regula a alternancia de artes para embarcacións que pesquen en augas da Comunidade Autónoma de Galicia queda modificada como segue:</p>
<p>Un.-O artigo 2º bis queda redactado como segue:</p>
<p>«Artigo 2º bis.-Artes sometidas a plans de explotación.</p>
<p>A inclusión nun plan experimental dos regulados no Decreto 424/1993, do 17 de decembro, polo que se aproba o Regulamento da actividade pesqueira e das artes e aparellos de pesca permisibles en Galicia, suporá a autorización para o emprego da arte a que se refira o dito plan».</p>
<p>Dous.-O artigo 5º queda redactado do seguinte modo:</p>
<p>«Artigo 5º.-Prohibicións.</p>
<p>1. Está prohibido calquera tipo de simultaneidade, e non se poderá pescar con máis dunha arte ou aparello de pesca no mesmo día.</p>
<p>2. Non se poderá manter calada unha arte, aínda que non se vire se se está empregando outra.</p>
<p>3. Estará igualmente prohibido ter a bordo artes e aparellos diferentes aos que figuren no último rexistro, ou máis pezas do aparello das permitidas, así como artes non reguladas ou con mallas e medidas que non sexan regulamentarias.</p>
<p>4. Non está permitido o rexistro de máis dunha arte para un mesmo día, agás nos casos en que, rexistrado o cambio de arte a recursos específicos ou marisqueo, se xustifique por parte da confraría ou entidade asociativa do sector a decisión do colectivo implicado de non saír a faenar ou se produza un peche da zona de produción.</p>
<p>5. Unha embarcación non poderá pescar cunha arte diferente a aquela que figure como última anotación no rexistro da actividade pesqueira. Serán nulos e non terán efecto os cambios rexistrados a artes de pesca, marisqueo ou de recursos específicos en épocas, zonas e días distintos aos autorizados polas correspondentes resolucións ou disposicións normativas en vigor.</p>
<p>6. O rexistro da actividade pesqueira non exime do cumprimento das disposicións que, en materia de despachos, son competencia das capitanías marítimas do Ministerio de Fomento».</p>
<p>Tres.-O artigo 6º queda sen contido.</p>
<p>Catro.-O artigo 7º queda redactado do seguinte modo:</p>
<p>«Artigo 7º.-Rexistro da actividade pesqueira.</p>
<p>1. Co obxecto de controlar o esforzo pesqueiro, as embarcacións con porto base en Galicia e con permiso de explotación, autorizadas a faenar no caladoiro cantábrico-noroeste, deberán rexistrar a arte con que van exercer a actividade de pesca. Esta arte será rexistrada a través do portal pescadegalicia.com.</p>
<p>2. Para tal fin será necesario rexistrar:</p>
<p>a) O inicio da actividade pesqueira cunha das artes outorgadas no permiso de explotación.</p>
<p>b) Os cambios de arte entre aquelas autorizadas no permiso de explotación, no caso das embarcacións do censo de artes menores.</p>
<p>c) O inicio da actividade pesqueira dentro dun plan dos regulados no artigo 2º bis.</p>
<p>d) Os cambios temporais de modalidade.</p>
<p>e) A inactividade, entendendo como tal o cesamento da actividade pesqueira por un período superior aos 15 días.</p>
<p>3. Os rexistros da actividade pesqueira deberán ser solicitados polo patrón ou armador dunha embarcación ante a confraría de pescadores, entidade asociativa do sector ou delegación territorial ou comarcal da Consellería de Pesca e Asuntos Marítimos.</p>
<p>4. Para a anotación dos ditos rexistros, o patrón ou armador deberán acreditar a titularidade do permiso de explotación así como a autorización do despacho das capitanías marítimas.</p>
<p>5. A solicitude de rexistro da actividade pesqueira e marisqueira deberá levarse a cabo cunha antelación mínima dun día. No caso de que, por calquera circunstancia, a embarcación pase á situación de inactividade, este feito deberá rexistrarse o primeiro día en que teña lugar.</p>
<p>6. Nos casos establecidos no artigo 5º.4, poderá levarse a cabo a anulación do rexistro antes das 10.00 horas da mañá. As anulacións deberán ser comunicadas á Dirección Xeral de Recursos Mariños. Tamén se poderá anular o rexistro dunha arte calquera, antes da data da súa entrada en vigor.</p>
<p>7. Sempre que se rexistre unha das circunstancias das letras a) a e) do punto 2, a confraría de pescadores, entidade asociativa do sector ou delegación, entregará ao armador ou patrón un documento segundo o modelo do anexo I, no cal quedarán reflectidos todos os datos do armador e do buque, así como o último cambio de arte e un breve resumo da actividade exercida con anterioridade. Este documento será selado polo organismo emisor e deberá ir sempre na embarcación. Exceptúanse desta obriga aquelas embarcacións que comunicasen un cambio de arte ou zona de traballo, nos supostos establecidos no artigo 5º.4 unha vez efectuada a anulación ante a Dirección Xeral de Recursos Mariños, de acordo co punto anterior. A excepción de levar o documento de alternancia será unicamente para o mesmo día en que se produce a anulación do despacho, sendo obrigatorio levalo na embarcación o resto dos días.</p>
<p>8. Os patróns e armadores das embarcacións do censo de artes menores deberán actualizar o rexistro da actividade pesqueira, aínda que non teña lugar o cambio de arte, cunha periodicidade de tres meses. Este requisito non será obrigatorio para o resto dos censos, en que unicamente rexistrarán actividade no caso de dispor de cambios temporais de modalidade, participación nun plan ou a inactividade da embarcación.</p>
<p>Cinco.-A disposición adicional sexta queda sen contido.</p>
<p>Seis.-Engádense as disposicións adicionais sétima e oitava e a disposición transitoria terceira:</p>
<p>Disposición adicional</p>
<p>«Sétima.-Unha vez que se rexistran as artes dunha embarcación no sistema informático, deixará de ter vixencia o seu libro de rexistro da actividade pesqueira. Para tal fin a entidade ou delegación que realizase o rexistro estampará unha dilixencia segundo o modelo do anexo II, en que se indique a data de comezo da alternancia co sistema informatizado. Unha fotocopia da páxina do libro de rexistro onde se reflectiu a dilixencia deberá ser remitida ao servizo de marisqueo e pesca, da Dirección Xeral de Recursos Mariños.</p>
<p>Oitava.-As confrarías ou entidades asociativas que por dificultades técnicas non poidan utilizar o sistema informático deberán comunicar telefonicamente o despacho das embarcacións á delegación territorial ou comarcal correspondente, que lle remitirá vía fax o documento establecido no anexo I debidamente asinado e selado».</p>
<p>Disposición transitoria</p>
<p>«Terceira.-Mantense un período de dous meses en que poderá utilizarse o libro de rexistro da actividade pesqueira, mentres non entre en funcionamento o sistema informático en cada confraría ou entidade asociativa do sector pesqueiro recoñecidas pola consellería con competencias en materia de pesca».</p>
<p>Disposición derradeira</p>
<p>Primeira.-Facúltase a persoa titular da Dirección Xeral de Recursos Mariños para ditar as disposicións necesarias para o desenvolvemento e a aplicación desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 26 de marzo de 2009.</p>
<p>Carmen Gallego Calvar</p>
<p>Conselleira de Pesca e Asuntos Marítimos</p>
<p>Ver referencia pdf "06800D002P010.PDF"</p>
<p>ANEXO II</p>
<p>Dilixencia para facer constar que con data do... comeza a rexistrarse telematicamente a alternancia correspondente á actividade pesqueira desta embarcación, polo que quedan sen efecto todas aquelas anotacións rexistradas con posterioridade á referida data.</p>

