---
date: '2009-07-01'
page: 11
number: 127
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 23 de xuño de 2009 pola que se amplía a oferta de materias optativas
  do bacharelato e se establece o seu currículo.
range: Orde
---
<p>O Decreto 126/2008, do 19 de xuño, polo que se establece a ordenación e o currículo de bacharelato na Comunidade Autónoma de Galicia, determina no seu artigo 8º que os centros docentes ofrecerán materias optativas en conformidade co que estableza a Consellería de Educación e Ordenación Universitaria, e na súa disposición derradeira primeira habilita a esta consellería para ditar as disposicións que sexan necesarias para a execución e desenvolvemento do establecido neste decreto.</p>
<p>A Orde do 24 do xuño de 2008 pola que se desenvolve a organización e o currículo das ensinanzas de bacharelato na Comunidade Autónoma de Galicia, establecidas no decreto anteriormente citado, no seu artigo 8º establece que o alumnado cursará unha materia optativa elixida, para cada un dos dous cursos, entre as materias seguintes: música, segunda lingua estranxeira e tecnoloxías da información e comunicación, de oferta obrigatoria; antropoloxía, ética e filosofía do dereito, filosofía da ciencia e tecnoloxía, métodos estatísticos e numéricos e xeografía e historia de Galicia, así como aqueloutras que determine a Consellería de Educación e Ordenación Universitaria, se o centro as ofrece.</p>
<p>Na Orde do 25 de xuño de 2008 establécese a relación de materias optativas do bacharelato, o seu currículo e regúlase a súa oferta.</p>
<p>Na Orde do 23 de setembro de 2008 amplíase a oferta de materias optativas.</p>
<p>De conformidade co exposto, o conselleiro de Educación e Ordenación Universitaria</p>
<p>DISPÓN:</p>
<p>Artigo 1º.-Obxecto e ámbito de aplicación.</p>
<p>1. Esta orde ten por obxecto ampliar a oferta de materias optativas do bacharelato coa de Xeoloxía, así como establecer o seu currículo.</p>
<p>2. Esta orde será de aplicación en todos os centros dependentes da Consellería de Educación e Ordenación Universitaria que impartan estas ensinanzas.</p>
<p>Artigo 2º.-Materias.</p>
<p>1. Os centros educativos, ademais de poder ofrecer as materias optativas establecidas na Orde do 25 de xuño de 2008 e as da Orde do 23 de setembro de 2008, poderán ofertar a materia de xeoloxía como materia optativa de segundo curso, cos requisitos que figuran na primeira destas ordes.</p>
<p>2. A materia de xeoloxía precisará da acreditación dos coñecementos previos de bioloxía e xeoloxía de primeiro curso, segundo os procedementos indicados no artigo 3.7º da Orde do 24 de xuño de 2008.</p>
<p>3. A clave correspondente á materia de xeoloxía é xe.</p>
<p>4. Como anexo a esta orde inclúese o currículo desta materia.</p>
<p>Disposicións derradeiras</p>
<p>Primeira.-Autorízase a persoa titular da Dirección Xeral de Educación, Formación Profesional e Innovación Educativa para tomar as medidas precisas para a execución desta orde.</p>
<p>Segunda.-Esta orde entrará en vigor o día da súa publicación no Diario Oficial de Galicia.</p>
<p>Santiago de Compostela, 23 de xuño de 2009.</p>
<p>Jesús Vázquez Abad</p>
<p>Conselleiro de Educación e Ordenación Universitaria</p>
<p>ANEXO</p>
<p>Xeoloxía</p>
<p>Introdución.</p>
<p>Esta materia debe contribuír á formación integral do alumnado, ao desenvolvemento da capacidade para analizar a información de diferentes fontes e contrastala cos coñecementos adquiridos de xeito que se logren persoas competentes para exercer os seus dereitos cidadáns, participar na análise e propostas de solución de problemas de interese social, cunha visión crítica da realidade.</p>
<p>A xeoloxía, como núcleo central das ciencias da terra, achega coñecementos esenciais para entender como funciona o planeta.</p>
<p>Se as decisións sobre a sustentabilidade global deberían estar fundadas na riqueza do coñecemento proporcionado por esta ciencia, coñecer os recursos minerais, a súa situación e dispoñibilidade, valorar as reservas de combustibles fósiles ou entender a dinámica das augas subterráneas e a súa capacidade de renovación son achegas fundamentais que fai a xeoloxía para deseñar un desenvolvemento sustentable.</p>
<p>Coñecer así mesmo o comportamento global da terra, a súa evolución, o concepto do tempo xeolóxico, a interpretación das estruturas xeolóxicas, a relación entre os acontecementos superficiais e as manifestacións enerxéticas da terra, a influencia de todos estes procesos na vida son outros dos elementos que proporcionará o seu estudo para coñecer a evolución da terra e permitir unha maior comprensión do mundo que nos rodea.</p>
<p>A xeoloxía é un punto de partida na resolución de diversos problemas que a nosa sociedade ten formulados, como o abastecemento de materias primas que atendan a necesidades dunha sociedade en continuo crecemento, a busca de novos xacementos, a diminución de perdas humanas e materiais como consecuencia de accidentes naturais de orixe xeolóxica e tamén para a realización de estudos de impacto ambiental ante calquera obra pública ou uso do territorio que permitan evitar consecuencias irreversibles.</p>
<p>O estudo desta materia debe ampliar e afondar nos coñecementos adquiridos en cursos anteriores desta e doutras etapas, contribuír a que o alumnado utilice os coñecementos adquiridos noutras ciencias experimentais, así como favorecer o desenvolvemento do pensamento formal e, en definitiva, incidir na súa madurez e formación integral.</p>
<p>Os contidos desta materia preséntanse agrupados en cinco bloques. A súa ordenación non pretende marcar unha pauta pechada no desenvolvemento do currículo, que estará adaptado a cada contexto.</p>
<p>O primeiro bloque, contidos comúns, recolle procedementos transversais que estarán presentes nos restantes bloques.</p>
<p>O segundo, a Terra como sistema, integra coñecementos xeolóxicos básicos e incide nas interaccións que se producen entre eles.</p>
<p>O terceiro, o rexistro xeolóxico, cun forte carácter procedemental, achégase ao descubrimento e interpretación das pegadas deixadas polos cambios xeolóxicos, biolóxicos ou climáticos, así como ao coñecemento e utilización de instrumentos de medida espaciais e temporais.</p>
<p>O cuarto, historia da Terra e da vida, céntrase no coñecemento dos procesos máis importantes na historia do planeta que permita formarse unha idea da historia da Terra, os cambios máis importantes acontecidos, as posibles causas e efectos producidos.</p>
<p>O quinto, xeoloxía de España e de Galicia, céntrase non só en situar o noso territorio no contexto xeral, senón tamén no coñecemento das estruturas xeolóxicas, riqueza de recursos minerais, riscos xeolóxicos existentes e os modos de predición e prevención.</p>
<p>Obxectivos.</p>
<p>A finalidade desta materia é o desenvolvemento das seguintes capacidades:</p>
<p>1. Comprender o funcionamento global do sistema Terra, sabendo empregar as interaccións que se producen entre os subsistemas que o integran para explicar os grandes cambios globais acontecidos no pasado e aqueles que puidesen estar iniciándose na actualidade.</p>
<p>2. Coñecer as teorías, principios e modelos básicos que constitúen o corpo central da xeoloxía, entendendo que o desenvolvemento da xeoloxía supón un proceso cambiante e dinámico que precisa unha actitude flexible e aberta.</p>
<p>3. Buscar, analizar con espírito crítico, contrastar e seleccionar información procedente de diversas fontes e formatos, de xeito que se poida aplicar en contextos diferentes tanto de forma individual como en traballos de equipo.</p>
<p>4. Realizar traballos de investigación, exploración de situacións e fenómenos relacionados coas ciencias da Terra, empregando, con autonomía crecente, as estratexias características da investigación científica e os procedementos propios da xeoloxía.</p>
<p>5. Analizar os riscos xeolóxicos, os procesos naturais que os poden orixinar, coñecer a súa predición e prevención, valorando a necesidade da adopción de comportamentos e medidas que poidan evitar efectos catastróficos.</p>
<p>6. Coñecer a situación do territorio español, peninsular e insular, en especial, o referente a Galicia no contexto xeral da dinámica global ofrecida pola teoría da tectónica de placas, relacionándoa con algunha das súas características xeolóxicas e os procesos xeodinámicos actualmente activos.</p>
<p>7. Establecer relacións entre a xeoloxía, a tecnoloxía e a sociedade, valorando a utilidade social e económica que proporciona esta ciencia e a necesidade de coñecer e corrixir os impactos derivados da explotación dos recursos.</p>
<p>Contidos.</p>
<p>1. Contidos comúns.</p>
<p>-Busca, selección e tratamento de información relevante para o coñecemento do medio natural, utilizando diferentes recursos visuais, cartográficos, bibliográficos e escalas.</p>
<p>-Interpretación de mapas xeolóxicos e mapas de risco.</p>
<p>-Emprego das TIC como ferramenta que axude na interpretación de conceptos, na realización de simulacións, na obtención, tratamento e representación de datos, na comunicación e información.</p>
<p>-Participación en debates e traballos de equipo, revisando e contrastando as ideas propias e as das outras persoas, empregando o vocabulario específico en exposicións tanto orais como escritas.</p>
<p>-Lectura, análise e comentario de textos e libros científicos sinxelos que permitan comprender e afondar nas cuestións tratadas.</p>
<p>-Elaboración de pequenas investigacións, con precisión e rigor, empregando a terminoloxía adecuada e os procedementos específicos para cada caso.</p>
<p>-Recoñecemento da necesidade dun desenvolvemento sustentable, valorando as consecuencias ambientais de actuacións da propia sociedade, aplicándoo, en especial, á realidade galega.</p>
<p>2. A Terra como sistema.</p>
<p>-Métodos de estudo e principios básicos da xeoloxía. A súa relación con outras ciencias.</p>
<p>-Evolución histórica do coñecemento xeolóxico. Logros e limitacións.</p>
<p>-Ideas históricas sobre a estrutura, composición e dinámica da Terra.</p>
<p>-A teoría da tectónica de placas.</p>
<p>-Subsistemas que integran o sistema Terra.</p>
<p>-Perspectiva global do funcionamento do sistema terrestre.</p>
<p>-O relevo terrestre como resultado da interacción entre procesos xeolóxicos internos e procesos xeolóxicos externos.</p>
<p>-A Terra no universo. A Terra como sistema.</p>
<p>-Tipos de materiais xeolóxicos. Recursos minerais. As rochas e a súa clasificación.</p>
<p>3. O rexistro xeolóxico.</p>
<p>-Tempo e espazo en xeoloxía.</p>
<p>-Fósiles e fosilización.</p>
<p>-Principios fundamentais de datación relativa. O actualismo como método de interpretación.</p>
<p>-Métodos de datación absoluta.</p>
<p>-Estratigrafía. Concepto, obxectivos e métodos. Rexistro estratigráfico. Estruturas sedimentarias. Criterios de polaridade. Facies sedimentarias. Construción dunha columna estratigráfica.</p>
<p>-División do tempo xeolóxico.</p>
<p>-Interpretación de cortes xeolóxicos.</p>
<p>4. Historia da Terra e da vida.</p>
<p>-Formación da Terra e a súa diferenciación en capas.</p>
<p>-Aparición da vida.</p>
<p>-Formación dunha atmosfera oxidante.</p>
<p>-Tectónica de placas e evolución biolóxica. Identificación dos fósiles máis representativos.</p>
<p>-Cambios climáticos e historia da Terra.</p>
<p>-Grandes extincións e as causas naturais.</p>
<p>5. Xeoloxía de España e de Galicia.</p>
<p>-Síntese da historia xeolóxica do territorio español, tanto peninsular como insular. Visión particular do territorio galego.</p>
<p>-Trazos característicos básicos. Evolución xeolóxica de España no marco da tectónica de placas. En particular, o referente a Galicia.</p>
<p>-Principais recursos minerais. Recoñecemento dos minerais e rochas máis frecuentes. Impactos derivados da súa explotación.</p>
<p>-As augas subterráneas. Usos e problemas derivados.</p>
<p>-Riscos xeolóxicos. Predición e prevención.</p>
<p>-Xeoloxía económica de Galicia: fontes de enerxía, minería e rochas industriais. Termalismo.</p>
<p>Criterios de avaliación.</p>
<p>1. Utilizar modelos básicos do funcionamento terrestre para explicar as relacións existentes entre procesos que afectan a subsistemas diferentes.</p>
<p>Con este criterio preténdese comprobar se o alumnado ten un coñecemento básico sobre como funciona a Terra que lle permita explicar como a dinámica de placas litosféricas afecta a evolución biolóxica ou como outros fenómenos poden afectar o clima e a biosfera.</p>
<p>2. Utilizar adecuadamente diversos instrumentos e recursos como o compás, lupa binocular, estereoscopio, Google Earth, etc.</p>
<p>Quérese comprobar se o alumnado sabe medir direccións e buzamentos, se emprega correctamente a lupa e o estereoscopio, sabe buscar un enderezo en Google Earth, describir algúns trazos do relevo e detectar nel algunhas estruturas.</p>
<p>3. Utilizar un mapa topográfico e manexar adecuadamente os cambios de escala para resolver diversas tarefas.</p>
<p>Búscase comprobar se as alumnas e os alumnos son quen de interpretar un mapa topográfico, facer cálculo de distancias, marcar a rede hidrográfica dunha zona ou indicar a zona inundable do val dun río.</p>
<p>4. Identificar en cortes xeolóxicos sinxelos as distintas formacións xeolóxicas, o tipo de contacto entre elas. Aplicar criterios cronolóxicos e reconstruír a historia xeolóxica desa zona.</p>
<p>Preténdese comprobar se o alumnado relaciona os diferentes tipos de procesos xeolóxicos (fosilizacións, intrusións magmáticas, transgresións e regresións mariñas, erosión, pregamento, etc.) coas pegadas presentes nas rochas. Así mesmo, preténdese comprobar se sabe aplicar correctamente os principios de cronoloxía relativa.</p>
<p>5. Identificar os principais minerais e rochas máis representativas do seu contorno.</p>
<p>Preténdese comprobar se o alumnado recoñece os principais minerais e rochas do seu contorno a partir de mostras, partindo, sobre todo, das empregadas en edificacións e outras aplicacións de interese socioeconómico.</p>
<p>6. Presentar unha explicación razoada sobre a orixe dun relevo concreto empregando coñecementos xeolóxicos básicos.</p>
<p>Preténdese comprobar se o alumnado é quen de elaborar e expoñer unha hipótese sobre os procesos que interviñeron na formación dun relevo concreto e se sabe avanzar predicións sobre a súa evolución futura.</p>
<p>7. Identificar e clasificar os fósiles máis representativos do seu contorno.</p>
<p>Preténdese valorar se as alumnas e alumnos saben identificar o grupo ao que pertence un fósil e recoñecen os máis característicos do seu contorno.</p>
<p>8. Deducir a partir de mapas xeolóxicos sinxelos a existencia de estruturas xeolóxicas e a súa relación co relevo.</p>
<p>Este criterio quere comprobar que o alumnado é capaz de analizar mapas sinxelos, empregando as regras básicas de interpretación cartográfica en xeoloxía, tipos de rochas presentes, contactos entre rochas, disposición dos estratos, etc.</p>
<p>9. Presentar unha explicación razoada das causas que puideron orixinar cambios climáticos no pasado, valorando as analoxías e diferenzas coa situación actual.</p>
<p>Preténdese valorar a capacidade do alumnado para coñecer e expoñer as causas externas e internas ao sistema climático que orixinaron no pasado cambios profundos, as interaccións acontecidas e as diferenzas en canto ao ritmo co que se están producindo modificacións de certas variables na actualidade.</p>
<p>10. Explicar, de forma razoada, a distribución do perigo de fenómenos sísmicos no territorio español e, en particular, en Galicia.</p>
<p>Preténdese comprobar se o alumnado coñece a dinámica das placas litosféricas e os trazos básicos da xeoloxía de España, así como se sabe relacionalos coas diferenzas na actividade sísmica duns lugares a outros.</p>
<p>11. Comprender as diferenzas entre ciencia e pseudociencia empregando criterios axeitados que diferencien explicacións dunha e da outra.</p>
<p>Búscase comprobar que o alumnado coñece os modos e métodos empregados polos científicos para achegarse aos problemas e se sabe diferencialos dos empregados desde posicións pseudocientíficas.</p>
<p>12. Relacionar a investigación xeolóxica con actividades de prospección e explotación mineira, de localización e explotación das augas subterráneas, de busca de emprazamentos para residuos radioactivos, sumidoiros de CO2, etc.</p>
<p>Este criterio pretende comprobar que as alumnas e os alumnos coñecen as achegas da xeoloxía ao desenvolvemento social e económico e se son quen de relacionar estas e outras actividades coa investigación xeolóxica.</p>
<p>Liñas metodolóxicas.</p>
<p>A metodoloxía proposta para desenvolver o ensino e aprendizaxe da materia optativa de xeoloxía no segundo curso de bacharelato será aquela que potencie a capacidade de reflexión e de traballo en autonomía no alumnado, o traballo en equipo, a aplicación de métodos adecuados de investigación e para que poida establecer a conexión entre os coñecementos teóricos e a súas aplicacións prácticas.</p>
<p>Entre outras, propóñense as seguintes liñas de actuación:</p>
<p>-Crear na aula un clima que favoreza as aprendizaxes significativas, que desenvolva o interese pola materia e os seus estudos posteriores, que permita a interacción entre iguais e entre o profesorado e o alumnado.</p>
<p>-Propiciar a construción dunha imaxe da ciencia e, en particular, da xeoloxía, non estática, entendendo que a provisionalidade da súas conclusións e teorías é unha das súas características fundamentais.</p>
<p>-Ter en conta as ideas previas do alumnado para o deseño e secuencia de actividades. Facilitar a construción de aprendizaxes cooperativas.</p>
<p>-Dotar o alumnado de ferramentas que lle permitan iniciarse nos métodos de investigación mediante a preparación de actividades nas que un dos obxectivos sexa o desenvolvemento de procedementos.</p>
<p>-Pór de manifesto a correlación entre os fenómenos estudados na aula e os da vida cotiá, mediante análise de situacións concretas, comentarios de novas de actualidade ou saídas didácticas.</p>
<p>-Elaboración de informes, proxectos, pequenos traballos de investigación con propiedade e corrección.</p>

