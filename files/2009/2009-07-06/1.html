---
date: '2009-07-06'
page: 11
number: 130
agency: CONSELLERÍA DE SANIDADE
section: I. DISPOSICIÓNS XERAIS
title: >-
  Orde do 29 de xuño de 2009 pola que se crea o Comité Científico do Plan galego
  de preparación e resposta á pandemia de gripe.
range: Orde
---
<p>O Plan galego de preparación e resposta á pandemia de gripe (PGPRPG) ten por obxectivos xerais reducir o impacto da pandemia na saúde da poboación de Galicia e manter nela o funcionamento dos servizos esenciais para a sociedade; tomar medidas que reduzan a difusión de virus da gripe pandémica en Galicia, persoa a persoa, e garantir que a resposta e as medidas adoptadas en Galicia se correspondan coas recomendacións da Organización Mundial da Saúde en cada fase de progresión cara á pandemia.</p>
<p>Estes obxectivos xerais do PGPRPG son unha adaptación a Galicia dos obxectivos do plan español coa finalidade de impulsar o desenvolvemento das actividades que lle son propias.</p>
<p>As actividades que recolle o plan español artéllanse en cinco elementos clave:</p>
<p>1. Estrutura organizativa e coordinación;</p>
<p>2. Vixilancia epidemiolóxica e virolóxica;</p>
<p>3. Vacinas e fármacos antivirais;</p>
<p>4. Programas de resposta dos servizos sanitarios;</p>
<p>5. Comunicación.</p>
<p>No marco deste plan, Galicia ten que dotarse dos seus propios elementos organizativos e comunicativos, así como fixar unhas actividades que se adapten á fase de evolución cara á pandemia na cal nos atopemos en cada momento.</p>
<p>Isto supón que o PGPRPG ten un carácter evolutivo e que se modificará á medida que se desenvolven actividades e se mude de fase; feito que obriga, pois, a que se fagan actualizacións periódicas do plan.</p>
<p>O elemento organizativo e coordinador único en Galicia é a Comisión Asesora do Plan galego de preparación e resposta á pandemia de gripe (en diante Comisión), que se creou pola orde da Consellería de Sanidade do 18 de febreiro de 2005.</p>
<p>O pasado 24 de abril de 2009, a OMS informaba que se illará un novo virus da gripe do tipo A, subtipo H1N1, que ten potencialidade pandémica.</p>
<p>Non se coñece cal vai ser o futuro inmediato da infección. Alí onde hai transmisión comunitaria sostida, a infección co novo virus A (H1N1) está amplamente difundida e, xunto con este virus, están a cocircular outros virus da gripe. Coa información de que se dispón, non se pode rexeitar a inminencia dunha nova onda epidémica cunha incidencia moi superior á da gripe estacional, que pode supor unha gran presión sobre o sistema asistencial.</p>
<p>Por iso se acelerou a preparación fronte a unha posible onda de maior magnitude, na cal se viña traballando desde hai anos, pero co foco posto na gripe aviaria; este novo virus obriga a modificar e adaptar os protocolos establecidos á nosa realidade.</p>
<p>Na procura de acadar a máxima adaptación dos protocolos e decisións que se van adoptar, considérase necesario contar cun grupo de traballo que analice os escenarios epidemiolóxicos e formule directrices para a elaborar os protocolos máis efectivos en cada momento.</p>
<p>En consecuencia, conforme as facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e da súa Presidencia, reformada pola Lei 11/1988, do 22 de outubro,</p>
<p>DISPOÑO:</p>
<p>Artigo 1º.-Obxecto.</p>
<p>1. Esta orde ten por obxecto a constitución do grupo de traballo que se chamará Comité Científico do Plan galego de preparación e resposta á pandemia de gripe, en diante o comité, segundo o previsto no artigo 5 da Orde do 18 de febreiro de 2005, de creación da Comisión Asesora do Plan galego de preparación e resposta á pandemia de gripe.</p>
<p>2. Este grupo de traballo actuará baixo a coordinación da Dirección Xeral de Saúde Pública e Planificación da Consellería de Sanidade.</p>
<p>Artigo 2º.-Funcións.</p>
<p>O comité terá como funcións:</p>
<p>a) A avaliación do manexo da gripe pandémica.</p>
<p>b) Identificar as actividades prioritarias de control e seguimento da pandemia na Comunidade Autónoma de Galicia.</p>
<p>c) Facer recomendacións de actuacións xenéricas derivadas do coñecemento da situación epidemiolóxica.</p>
<p>d) Avaliar o manexo dos enfermos, en colaboración cos seus profesionais médicos responsables, e emitir as recomendacións terapéuticas pertinentes.</p>
<p>e) Analizar os recursos necesarios para o correcto desenvolvemento das actividades de control da pandemia.</p>
<p>f) Propoñer e facilitar a incorporación de especialistas cuxa participación no comité se considere necesaria.</p>
<p>Artigo 3º.-Composición.</p>
<p>O comité estará composto por entre seis e dez profesionais da comunidade autónoma, con demostrada experiencia en aspectos relacionados coa epidemioloxía, co manexo, diagnóstico, tratamento e seguimento de enfermidades transmisibles producidas por virus.</p>
<p>A composición terá en conta a diversidade de disciplinas que require a análise e a xestión deste tipo de situacións.</p>
<p>Artigo 4º.-Designación dos membros.</p>
<p>Os membros do comité serán nomeados e cesados por acordo da conselleira de Sanidade, por proposta da Dirección Xeral de Saúde Pública e Planificación. O nomeamento farase por un período máximo de tres anos contado desde a súa data.</p>
<p>Disposicións derradeiras</p>
<p>Primeira.-Facúltase a directora xeral de Saúde Pública e Planificación para tomar as medidas adecuadas en relación coa execución e codesenvolvemento desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 29 de xuño de 2009.</p>
<p>Pilar Farjas Abadía</p>
<p>Conselleira de Sanidade</p>

