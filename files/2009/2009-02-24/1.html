---
date: '2009-02-24'
page: 3
number: 38
agency: CONSELLERÍA DO MEDIO RURAL
section: I. DISPOSICIÓNS XERAIS
title: >-
  Orde do 18 de febreiro de 2009 pola que se modifica a Orde do 26 de xaneiro de
  2006 pola que se regulan os carnés de acreditación da inspección en materia
  agroalimentaria.
range: Orde
---
<p>Mediante Orde do 26 de xaneiro de 2006 reguláronse os carnés de acreditación da inspección en materia agroalimentaria.</p>
<p>O artigo 2º desta orde especifica o seu ámbito de aplicación e nos seus anexos regúlanse o formato e contido dos carnés para a acreditación de cada tipo de persoal que realiza funcións de inspección.</p>
<p>A Lei 2/2005, do 18 de febreiro, de promoción e defensa da calidade alimentaria galega creou o Instituto Galego da Calidade Alimentaria (Ingacal) como un ente de dereito público adscrito á consellería competente en materia de agricultura e atribúelle, entre outras, a función de control e certificación dos produtos acollidos ás distintas figuras de protección da calidade alimentaria no ámbito da Comunidade Autónoma de Galicia.</p>
<p>Posteriormente aprobouse o Decreto 259/2006, do 28 de decembro, polo que se aproba o regulamento do Instituto Galego da Calidade Alimentaria, que indica que outro aspecto fundamental que a Lei 2/2005 atribúe ao Ingacal é a promoción e protección da calidade diferencial dos produtos alimentarios galegos acollidos aos distintos indicativos de calidade.</p>
<p>Neste decreto atribúense expresamente ao Ingacal funcións de control en materia agroalimentaria, e sinala, entre outras, a función de actuar como medio propio da Administración na execución de cantos controis se lle encarguen en relación coa calidade, seguridade alimentaria e etiquetaxe dos produtos, así como coa seguridade e condicións das materias primas e a rastrexabilidade da produción alimentaria.</p>
<p>Por todo isto cómpre modificar a Orde do 26 de xaneiro de 2006no senso de incluír o persoal que preste tales servizos no Ingacal no seu ámbito de aplicación, de cara a garantir a acreditación del.</p>
<p>En consecuencia, de acordo co previsto no artigo 30º.1.3 do Estatuto de autonomía de Galicia, e en uso das competencias que me confire a Lei 1/1983, do 22 de febreiro, reguladora da Xunta e da súa Presidencia,</p>
<p>DISPOÑO:</p>
<p>Artigo 1º.-Obxecto.</p>
<p>O obxecto desta orde é a modificación da Orde do 26 de xaneiro de 2006 pola que se regulan os carnés de acreditación da inspección en materia agroalimentaria.</p>
<p>Artigo 2º</p>
<p>Modificación da Orde do 26 de xaneiro de 2006 pola que se regulan os carnés de acreditación da inspección en materia agroalimentaria.</p>
<p>Primeira.-Engádese un último guión ao artigo 2º, que queda redactado como a seguir se expón:</p>
<p>«-Persoal ao servizo do Instituto Galego da Calidade Alimentaria que realice funcións de inspección e control».</p>
<p>Segunda.-Modifícase o parágrafo 2 do artigo 3º que queda redactado como segue:</p>
<p>«O formato e o contido dos carnés para persoal inspector en materia de defensa contra fraudes e calidade alimentaria, de sanidade e produción animal e de sanidade e produción vexetal serán, respectivamente, os recollidos nos anexos I e I bis, II e III desta orde».</p>
<p>Terceira.-Engádese un novo anexo I bis que regula o modelo de carné de inspectores de defensa contra fraudes e calidade alimentaria para o persoal ao servizo do Instituto Galego de Calidade Alimentaria que realice funcións de inspección e control, que consta como anexo desta orde.</p>
<p>Disposición derradeira</p>
<p>Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 18 de febreiro de 2009.</p>
<p>Alfredo Suárez Canal</p>
<p>Conselleiro do Medio Rural</p>
<p>Ver referencia pdf "03800D001P006.PDF"</p>

