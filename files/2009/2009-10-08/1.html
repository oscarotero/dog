---
date: '2009-10-08'
page: 15
number: 198
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Resolución conxunta do 29 de setembro de 2009, do Instituto Galego de Consumo
  e da Consellería de Educación e Ordenación Universitaria, pola que se convoca
  un concurso de premios para a elaboración de carteis, fotografías, soportes
  audiovisuais e ilustracións que teñan como tema os dereitos das persoas
  consumidoras, dirixido ao alumnado de escolas de arte, ciclos superiores de
  deseño e produción editorial, ciclos superiores de comunicación, imaxe e son e
  bacharelatos artísticos.
range: Resolución
---
<p>O Instituto Galego de Consumo e a Consellería de Educación e Ordenación Universitaria teñen, desde o ano 1998, establecidas liñas de actuación conxunta cara a impulsar as actividades para o desenvolvemento da educación para o consumo en todos os ámbitos da ensinanza regrada non universitaria.</p>
<p>Como queda reflectido nos distintos textos lexislativos, a educación para o consumo representa un tema relevante no ámbito educativo e desenvolve un papel de mediador entre os intereses e as necesidades da sociedade actual.</p>
<p>Por outra banda, un punto sumamente importante que debe abordar a educación para o consumo é o dos medios de comunicación de masas. Resulta imprescindible dotar o alumnado de coñecementos básicos que permitan afrontar con actitude crítica e selectiva a ampla oferta de produtos e servizos presentada a través das campañas de publicidade.</p>
<p>As artes constitúen tamén un elemento fundamental para o crecemento económico e social porque este ámbito contribúe á reconversión de sectores produtivos tradicionais, especialmente en aspectos relacionados coa produción cultural, artística, tecnolóxica, audiovisual e científica.</p>
<p>O Libro Branco da Educación para o Consumo en Galicia (2003) recolle nas súas recomendacións o labor de difusión dos dereitos dos consumidores como un obxectivo prioritario na política de defensa destes. Esta necesidade require da concorrencia de múltiples accións informativas e formativas impulsadas desde a propia Administración galega.</p>
<p>En relación con todo o anterior, o Instituto Galego de Consumo e a Consellería de Educación e Ordenación Universitaria conflúen no interese de dirixir as accións formativas no ámbito de consumo a todos os estamentos da educación regrada non universitaria, en especial a sectores non atendidos con anterioridade, polo que convocan para o ano 2009 un concurso de premios dirixido ao alumnado de escolas de arte, ciclos superiores de deseño e produción editorial, ciclos superiores de comunicación, imaxe e son e bacharelatos artísticos, para a elaboración de carteis, fotografías, soportes audiovisuais e ilustracións sobre os dereitos das persoas consumidoras interpretados a través dunha perspectiva artística, plástica e audiovisual.</p>
<p>Por todo iso,</p>
<p>DISPOÑEMOS:</p>
<p>Artigo 1º.-Obxecto.</p>
<p>Esta resolución ten por obxecto convocar un concurso de carteis, ilustracións, fotografías, vídeos e cuñas de radio que teñan como tema os dereitos das persoas consumidoras en xeral ou algún deles en particular, usando como vehículo a creación artística.</p>
<p>Artigo 2º.-Destinatarios.</p>
<p>Poderá participar neste concurso o alumnado matriculado nos distintos ciclos e especialidades das escolas de arte, ciclos superiores de deseño e produción editorial, ciclos superiores de comunicación, imaxe e son e bacharelatos artísticos da Comunidade Autónoma de Galicia, distribuíndose os participantes nas seguintes modalidades:</p>
<p>1. Modalidade A: carteis. Dirixida ao alumnado das escolas de arte e ciclos superiores de deseño e produción editorial.</p>
<p>2. Modalidade B: fotografías. Dirixida ao alumnado das escolas de arte e ciclos superiores de deseño e produción editorial.</p>
<p>3. Modalidade C: vídeos. Dirixida ao alumnado de ciclos superiores de comunicación, imaxe e son.</p>
<p>4. Modalidade D: cuñas de radio. Dirixida ao alumnado ciclos superiores de comunicación, imaxe e son.</p>
<p>5. Modalidade E: ilustracións. Dirixida ao alumnado de bacharelatos artísticos.</p>
<p>Artigo 3º.-Dotación económica.</p>
<p>Outorgaranse tres premios de 1.400, 900 e 700 euros, respectivamente, para o primeiro, segundo e terceiro clasificado en cada unha das modalidades citadas no artigo anterior.</p>
<p>Os premios, por unha contía total de 15.000 euros, faranse efectivos con cargo á aplicación orzamentaria 10.80.613B.640.0 dos orzamentos do Instituto Galego de Consumo para o ano 2009, na que existe crédito axeitado e suficiente.</p>
<p>Artigo 4º.-Prazo de presentación.</p>
<p>O prazo de presentación dos traballos remata o día 10 de novembro de 2009.</p>
<p>Artigo 5º.-Presentación das solicitudes e documentación.</p>
<p>1. Os traballos que se presenten en cada unha das cinco modalidades irán acompañados da seguinte documentación:</p>
<p>a) Instancia dirixida á presidenta do Instituto Galego de Consumo segundo o modelo de solicitude que figura como anexo desta resolución.</p>
<p>b) Un certificado do centro onde os/as participantes efectúen os seus estudos, nos que consten os datos de cada alumno/a, curso e modalidade educativa que realiza.</p>
<p>c) Fotocopia do NIF.</p>
<p>d) Certificación da conta bancaria expedida pola entidade bancaria correspondente, na que conste o código do banco, código da sucursal, díxito de control e código da conta corrente cuxa titularidade corresponda ao solicitante ou, no caso das persoas menores de idade, ao solicitante ou á persoa que exerza a súa representación legal ou tutela.</p>
<p>2. Os traballos que participen, acompañados da documentación antedita, deberán presentarse nos servizos centrais ou provinciais do Instituto Galego de Consumo, sendo, en todo caso, de aplicación o disposto no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, na súa actual redacción dada pola Lei 4/1999.</p>
<p>3. O Instituto Galego de Consumo velará polos datos de carácter persoal que serán obxecto de tratamento, e para eses efectos procederase á súa incorporación a un ficheiro que cumprirá as exixencias da Lei 15/1999, de protección de datos, adoptándose tanto as medidas de seguridade técnicas como organizativas.</p>
<p>A finalidade da recollida e tratamento dos datos persoais será estritamente a xestión e tramitación do expediente correspondente e as que se deriven da aplicación da Lei 4/2006, de transparencia e boas prácticas na Administración pública galega.</p>
<p>Os datos non serán obxecto de cesión a terceiros, no entanto, o Instituto Galego de Consumo revelará ás autoridades públicas competentes os datos persoais e calquera outra información que estea no seu poder ou sexa accesible a través dos seus sistemas e sexa requirida, de conformidade coas disposicións legais e regulamentarias aplicables ao caso. Decláranse recoñecidos e poderán exercitarse os dereitos de acceso, cancelación, rectificación e oposición por escrito achegando identificación suficiente ao Instituto Galego de Consumo, avenida Gonzalo Torrente Ballester nº 1-5, 15707 Santiago de Compostela, ou ben mediante o procedemento habilitado para o efecto e que poderá atopar na Guía do cidadán da páxina web da Xunta de Galicia.</p>
<p>Artigo 6º.-Características dos traballos.</p>
<p>Os traballos que concursen nas distintas modalidades presentarán as seguintes características:</p>
<p>1. Con carácter xeral:</p>
<p>a) Deberán ser orixinais, non comercializados e non premiados con anterioridade.</p>
<p>b) No caso de incluír texto, estará redactado en calquera dos dous idiomas oficiais da comunidade autónoma.</p>
<p>c) Non poderán incluír publicidade de empresas, produtos ou servizos comerciais.</p>
<p>d) No caso de que aparezan menores, deberán acompañarse obrigatoriamente da correspondente autorización para o uso da súa imaxe asinada polos pais, nais, titores/as ou representantes legais dos menores.</p>
<p>e) Eliminaranse os estereotipos sexistas e/ou discriminatorios e fomentarase o igual valor de homes e mulleres.</p>
<p>2. Con carácter específico para cada modalidade:</p>
<p>a) Modalidades A e E, carteis e ilustracións: presentarán unhas dimensións máximas de 50×70 centímetros. Estarán montados sobre unha base ríxida, preparados para a súa exposición. A técnica empregada será libre. Estes traballos acompañarán na parte traseira unha nota do autor ou autores explicando brevemente a composición en relación ao dereito que se representa.</p>
<p>b) Modalidade B, fotografías: presentaranse impresas en papel fotográfico, en branco e negro ou cor, cunhas dimensións mínimas de 18 centímetros e máximas de 40 centímetros no seu costado máis longo. Estarán montadas sobre unha base ríxida, preparadas para a súa exposición. A técnica empregada será libre, debendo achegarse nunha ficha técnica as características do tratamento fotográfico, se o houbese, acompañado dunha nota do autor/es que explique brevemente a composición en relación ao dereito que se representa.</p>
<p>c) Modalidade C, vídeos: terán unha duración máxima de 3 minutos, incluíndo os títulos de crédito. Presentaranse coa mellor calidade de visionado posible nalgún dos formatos seguintes: MPG (en calquera das súas versións), WMV, AVI e MOV. Acompañará ao vídeo unha carátula en formato JPG, realizada para a súa presentación, cun peso máximo de 100 K.</p>
<p>d) Modalidade D, cuñas de radio: terán unha duración máxima de 30 segundos. Presentarase en formato MP3 e irán gravadas nun disco compacto. Acompañará a cuña unha carátula en formato JPG, realizada para a súa presentación, cun peso máximo de 100 K.</p>
<p>Artigo 7º.-Xurado.</p>
<p>1. Os traballos que se presenten nas distintas modalidades serán examinados e avaliados por un xurado que presentará a seguinte composición:</p>
<p>a) Presidente: o conselleiro de Educación e Ordenación Universitaria ou persoa que designe.</p>
<p>b) Vicepresidenta: a presidenta do Instituto Galego de Consumo ou persoa que designe.</p>
<p>c) Vogais:</p>
<p>-Un representante da Consellería de Educación e Ordenación Universitaria.</p>
<p>-Un representante do Instituto Galego de Consumo.</p>
<p>-Un representante das asociacións de consumidores designado polo Consello Galego de Consumidores e Usuarios.</p>
<p>d) Secretaria: a xefa de sección de Educación e Formación do Instituto Galego de Consumo.</p>
<p>2. O funcionamento do xurado estará regulado polas normas contidas no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común. O xurado terá facultades para resolver as dúbidas que aparezan na interpretación das bases desta convocatoria.</p>
<p>3. O xurado, de ser necesario, poderá contar co asesoramento de especialistas.</p>
<p>4. Os premios anunciados poderán ser declarados desertos. Non obstante, o xurado poderá determinar a redistribución da contía dos declarados desertos, cando as características dos traballos así o permitan.</p>
<p>Artigo 8º.-Criterios de valoración.</p>
<p>Os traballos presentados nas distintas modalidades serán avaliados segundo os seguintes criterios:</p>
<p>a) Adecuación dos traballos ao tema proposto: ata 4 puntos.</p>
<p>b) Claridade da mensaxe: ata 2 puntos.</p>
<p>c) Creatividade e orixinalidade: ata 2 puntos.</p>
<p>d) Calidade técnica e artística: ata 2 puntos.</p>
<p>Artigo 9º.-Pagamento dos premios.</p>
<p>1. O pagamento dos premios, por unha contía máxima de 15.000 euros, farase con cargo á aplicación orzamentaria 10.80.613B.640.0 dos orzamentos do Instituto Galego de Consumo para o ano 2009, no que existe crédito axeitado e suficiente.</p>
<p>2. Os destinatarios dos premios teñen a obriga de facilitar toda a documentación que lles sexa requirida pola Intervención Xeral da Comunidade Autónoma, polo Tribunal de Contas e polo Consello de Contas de Galicia no exercicio das súas funcións de fiscalización e control.</p>
<p>3. Toda alteración das condicións tidas en conta para a concesión dos premios poderá dar lugar á modificación da resolución de concesión.</p>
<p>4. Así mesmo, en caso de que calquera das condicións establecidas para a súa concesión fose incumprida, existirá a obriga de reintegro total ou parcial do premio percibido.</p>
<p>Artigo 10º.-Difusión e publicación.</p>
<p>A participación no concurso supón a aceptación de todas as súas bases, así como a cesión do dereito da propiedade dos traballos que resulten gañadores, nos que poderán introducirse as variacións que se consideren máis axeitadas á súa finalidade.</p>
<p>Calquera apropiación indebida de dereitos de autor ou autoría nas fotografías, carteis, soportes audiovisuais e ilustracións que se presenten ao concurso é responsabilidade da persoa que os presenta.</p>
<p>Artigo 11º.-Retirada da documentación.</p>
<p>As persoas interesadas ou quen as representan poderán retirar os traballos non premiados, no prazo de dous meses a partir da publicación da resolución de concesión dos premios no Diario Oficial de Galicia.</p>
<p>Artigo 12º.-Resolución.</p>
<p>1. As solicitudes entenderanse desestimadas se o concurso de premios non se resolvese antes do 31 de decembro de 2009.</p>
<p>2. A proposta de concesión de premios emitida polo xurado elevarase ao conselleiro de Educación e Ordenación Universitaria e á presidenta do Instituto Galego de Consumo, para a súa resolución e publicación no Diario Oficial de Galicia.</p>
<p>3. As resolucións ditadas ao abeiro desta convocatoria, así como a desestimación presunta de solicitudes, poñerán fin á vía administrativa e contra elas poderán interpoñerse os seguintes recursos, sen prexuízo de que os interesados poidan exercer calquera outro que consideren procedente:</p>
<p>a) Recurso potestativo de reposición ante o mesmo órgano que ditou a resolución, no prazo dun mes contado a partir do día seguinte ao da notificación da resolución, se esta fose expresa, ou de tres meses contados a partir do seguinte a aquel en que se produza o acto presunto.</p>
<p>b) Recurso contencioso-administrativo ante a sala do contencioso-administrativo do Tribunal Superior de Xustiza de Galicia, no prazo de dous meses contados desde o día seguinte ao da notificación da resolución, se esta fose expresa, ou de seis meses contados a partir do seguinte a aquel en que se produza o acto presunto.</p>
<p>Artigo 13º.-Réxime de recursos.</p>
<p>Esta resolución poderá ser recorrida potestativamente, ante o órgano que a ditou, mediante recurso de reposición no prazo dun mes, contado a partir do día seguinte ao da súa publicación no Diario Oficial de Galicia, segundo o disposto nos artigos 116 e 117 da Lei 30/1992, do 26 de novembro, modificada pola Lei 4/1999, do 13 de xaneiro, de réxime xurídico das administracións públicas e do procedemento administrativo común, ou ben interpoñer directamente recurso contencioso-administrativo, no prazo de dous meses contados desde o día seguinte ao da súa publicación, ante o xulgado do contencioso-administrativo correspondente, de conformidade coa Lei 29/1998, do 13 de xullo, reguladora da xurisdición contencioso-administrativa.</p>
<p>Disposición adicional</p>
<p>No non previsto nesta resolución atenderase ao establecido na Lei 9/2007, do 13 de xuño, de subvencións de Galicia e demais normativa autonómica, estatal e comunitaria que resulte de aplicación.</p>
<p>Disposición derradeira</p>
<p>Facúltase a presidencia do Instituto Galego de Consumo para que dite as disposicións necesarias para o desenvolvemento do disposto nesta resolución.</p>
<p>Santiago de Compostela, 29 de setembro de 2009.</p>
<p>Jesús Vázquez Abad María Nava Castro Domínguez</p>
<p>Conselleiro de Educación Presidenta do Instituto Galego</p>
<p>e Ordenación Universitaria de Consumo</p>
<p>Ver referencia pdf "19800D001P006.PDF"</p>

