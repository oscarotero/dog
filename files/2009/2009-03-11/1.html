---
date: '2009-03-11'
page: 5
number: 49
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: I. DISPOSICIÓNS XERAIS
title: >-
  Decreto 46/2009, do 26 de febreiro, sobre os arquivos xudiciais territoriais e
  a Xunta de Expurgación da Documentación Xudicial de Galicia.
range: Decreto
---
<p>En virtude do disposto no artigo 20.1º do Estatuto de autonomía, aprobado pola Lei orgánica 1/1981, do 6 de abril, e consonte o proceso de transferencias desenvolvido a través do Real decreto 2166/1994, do 4 de novembro, e o Decreto 394/1994, do 29 de decembro, respecto dos medios económicos e materiais, e do Real decreto 2397/1996, do 22 de novembro, e o Decreto 438/1996, do 20 de decembro, respecto dos medios persoais, a comunidade autónoma xestiona as competencias transferidas en materia de medios ao servizo da Administración de xustiza en Galicia.</p>
<p>A Lei orgánica do poder xudicial, tras a reforma levada a cabo pola Lei orgánica 19/2003, dispón no artigo 458.2º que se establecerán por real decreto as normas reguladoras da ordenación e o arquivo dos autos e expedientes que non estivesen pendentes de ningunha actuación, así como da expurgación dos arquivos xudiciais.</p>
<p>O Real decreto 937/2003, do 18 de xullo, de modernización dos arquivos xudiciais, regula a organización e funcionamento dos arquivos xudiciais territoriais, así como o procedemento de expurgación da documentación xudicial.</p>
<p>Do marco establecido polas anteriores normas resultan as competencias da Comunidade Autónoma de Galicia para establecer o número e a demarcación dos arquivos xudiciais territoriais da comunidade autónoma e para determinar a sede e a composición da Xunta de Expurgación da -Documentación Xudicial, órgano colexiado de ámbito autonómico, competente para tramitar e resolver os procedementos de expurgación de documentos xudiciais.</p>
<p>Na súa virtude, por proposta do conselleiro de Presidencia, Administracións Públicas e Xustiza, oído o Consello Xeral do Poder Xudicial, de acordo co ditame do Consello Consultivo de Galicia e logo de deliberación do Consello da Xunta de Galicia na súa reunión do día vinte e seis de febreiro de dous mil nove,</p>
<p>DISPOÑO:</p>
<p>Capítulo I</p>
<p>Arquivos xudiciais territoriais</p>
<p>Artigo 1º.-Rede de arquivos xudiciais territoriais.</p>
<p>A rede de arquivos xudiciais territoriais de Galicia estará integrada por catro arquivos de ámbito provincial. Cada un destes arquivos poderá ter un ou varios depósitos de fondos.</p>
<p>Artigo 2º.-Dependencia, dirección e recursos dos arquivos xudiciais territoriais.</p>
<p>1. De acordo co previsto no artigo 9.1º do Real decreto 937/2003, do 18 de xullo, de modernización dos arquivos xudiciais, os arquivos xudiciais territoriais dependen da persoa titular da presidencia do Tribunal Superior de Xustiza de Galicia, que poderá delegar a competencia no/a presidente/a da audiencia provincial ou no/a xuíz/a decano/a do partido xudicial onde radiquen.</p>
<p>2. Os/as secretarios/as xudiciais a que se refire o artigo 9 do Real decreto 937/2003, do 18 de xullo, de modernización dos arquivos xudiciais, serán os encargados da ordenación, custodia e conservación dos arquivos xudiciais territoriais. Para esta función, a consellería competente en materia de xustiza facilitaralles os recursos humanos, materiais e técnicos que precisen para o seu adecuado funcionamento, de acordo coas dispoñibilidades orzamentarias.</p>
<p>Artigo 3º.-Sede e depósitos dos arquivos xudiciais territoriais.</p>
<p>1. O Arquivo Xudicial Territorial da Coruña terá a súa sede no Tribunal Superior de Xustiza de Galicia. Poderá ter depósitos de fondos nas cidades da Coruña, Ferrol e Santiago de Compostela.</p>
<p>2. Os arquivos xudiciais territoriais de Lugo, Ourense e Pontevedra terán a súa sede nas respectivas audiencias provinciais. O Arquivo Xudicial Territorial de Pontevedra poderá ter depósitos de fondos nas cidades de Pontevedra e Vigo.</p>
<p>Capítulo II</p>
<p>Xunta de Expurgación da Documentación Xudicial de Galicia</p>
<p>Artigo 4º.-Constitución da Xunta de Expurgación da Documentación Xudicial de Galicia.</p>
<p>Constitúese a Xunta de Expurgación da Documentación Xudicial de Galicia que iniciará a súas actividades consonte o previsto na disposición derradeira segunda deste decreto.</p>
<p>Artigo 5º.-Natureza e adscrición do órgano.</p>
<p>A Xunta de Expurgación da Documentación Xudicial de Galicia é un órgano colexiado de natureza administrativa adscrito á consellería competente en materia de xustiza que, de conformidade co previsto no artigo 14 do Real decreto 937/2003, de modernización de arquivos xudiciais, exercerá as súas competencias en todo o ámbito territorial da comunidade autónoma.</p>
<p>Artigo 6º.-Sede.</p>
<p>A Xunta de Expurgación da Documentación Xudicial terá a súa sede no Tribunal Superior de Xustiza de Galicia.</p>
<p>Artigo 7º.-Composición.</p>
<p>1. A Xunta de Expurgación da Documentación Xudicial estará presidida polo/a presidente/a do Tribunal Superior de Xustiza que, de conformidade co previsto no artigo 9º deste decreto, poderá ser substituído por un/unha maxistrado/a en activo que exerza funcións gobernativas.</p>
<p>Ademais, a Xunta de Expurgación da Documentación Xudicial estará integrada polos seguintes vogais:</p>
<p>a) Un membro do Ministerio Fiscal, designado pola persoa titular da Fiscalía Superior da comunidade autónoma.</p>
<p>b) Un/unha funcionario/a da consellería competente en materia de xustiza, que será designado pola Dirección Xeral de Xustiza entre os que desempeñen un cargo de subdirector ou xefe de servizo.</p>
<p>c) Un/unha técnico/a superior especialista en arquivos, designado pola consellería competente en materia de protección do patrimonio documental.</p>
<p>d) Un/unha secretario/a xudicial, designado polo órgano competente do Ministerio de Xustiza, que levará a secretaría da Xunta de Expurgación da Documentación Xudicial.</p>
<p>2. Na designación das persoas integrantes deste órgano procurarase que se obteña unha composición de xénero equilibrada segundo o previsto na Lei 7/2004, para a igualdade de mulleres e homes na Comunidade Autónoma de Galicia, e na Lei orgánica 3/2007, para a igualdade efectiva de mulleres e homes.</p>
<p>Artigo 8º.-Recursos humanos, materiais e técnicos.</p>
<p>A consellería competente en materia de xustiza, de acordo coas dispoñibilidades orzamentarias, facilitaralle á Xunta de Expurgación da Documentación Xudicial os recursos humanos, materiais e técnicos que precise para o seu adecuado funcionamento.</p>
<p>Artigo 9º.-Membros suplentes e comunicación das designacións.</p>
<p>1. Para garantir a continuidade dos traballos e o bo funcionamento da Xunta de Expurgación da Documentación Xudicial, nomearase un suplente por cada un dos vogais titulares, que serán designados do mesmo xeito ca estes.</p>
<p>2. Os sucesivos cambios nos nomeamentos dos vogais titulares e substitutos deberán comunicárselle, cando menos cun mes de antelación ao momento en que se vaian producir, á consellería competente en materia de xustiza, que os porá en coñecemento do/a presidente/a da Xunta de Expurgación da Documentación Xudicial.</p>
<p>Artigo 10º.-Réxime xurídico.</p>
<p>No non previsto neste decreto e no Real decreto 937/2003, do 18 de xullo, de modernización dos arquivos xudiciais, a Xunta de Expurgación da Documentación Xudicial actuará de conformidade co réxime xurídico previsto para os órganos colexiados na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 11º.-Solicitude de informe ao órgano competente en materia de conservación do patrimonio documental</p>
<p>1. Coa finalidade de que o órgano competente dispoña do tempo suficiente para elaborar o informe previsto no artigo 17.3º do Real decreto 937/2003, de modernización dos arquivos xudiciais, o/a presidente/a da Xunta de Expurgación da Documentación Xudicial efectuará as convocatorias das sesións cunha antelación que permita que entre a convocatoria e a realización da xuntanza o dito órgano dispoña de, polo menos, tres meses para a realización do informe. O prazo de tres meses computará desde a data de entrada da comunicación da convocatoria na dirección xeral competente en materia de patrimonio cultural ou órgano que esta designe.</p>
<p>2. Cando o volume de documentación o xustifique, a dirección xeral competente en materia de patrimonio cultural ou o órgano que esta designe poderá solicitar un adiamento da xuntanza da Xunta de Expurgación da Documentación Xudicial para concluír o informe sobre as series documentais ou expedientes que polo seu valor histórico ou cultural deban ser preservados. O/a presidente/a acordará o adiamento por un prazo máximo de tres meses. De se solicitar máis dun adiamento a Xunta de Expurgación da Documentación Xudicial poderá concedelo por causa xustificada e de xeito excepcional.</p>
<p>3. Coa comunicación da convocatoria prevista no punto primeiro deste artigo, a Xunta de Expurgación da Documentación Xudicial remitiralle á dirección xeral competente en materia do patrimonio cultural ou ao órgano que esta designe unha proposta técnica de valoración e selección de series documentais correspondentes aos expedientes xudiciais incluídos na convocatoria.</p>
<p>4. Na elaboración da proposta técnica de valoración e selección prevista na alínea anterior será aplicable a normativa e os criterios técnicos aprobados polo órgano competente en materia de conservación do patrimonio documental.</p>
<p>Disposicións adicionais</p>
<p>Primeira.-Indemnización por asistencias.</p>
<p>A concorrencia ás reunións da Xunta de Expurgación da Documentación Xudicial, debidamente xustificadas polo secretario, dará orixe á indemnización que corresponda, consonte o previsto no acordo do Consello da Xunta de Galicia do 30 de maio de 1991, en relación co artigo 25.3º do Decreto 144/2001, do 7 de xuño.</p>
<p>Segunda.-Intervención do persoal do corpo facultativo de grao superior e medio especialista en arquivos.</p>
<p>Entre o persoal previsto no artigo 2º.2 deste decreto comprenderase algún membro do corpo facultativo de grao superior e medio especialista en arquivos, que asistirá o secretario xudicial nos labores de dirección, ordenación e custodia do arquivo. Ademais, serán os responsables de formular as propostas técnicas de valoración e selección de series documentais previstas no artigo 11º.3 deste decreto.</p>
<p>Terceira.-Plan inicial de expurgación.</p>
<p>1. A consellería competente en materia de xustiza, en colaboración coa consellería competente en materia de protección do patrimonio documental, elaborará un Plan inicial de expurgación de cara á catalogación de series e inventario de fondos existentes nos arquivos dos órganos xudiciais, que someterá ao informe da Sala de Goberno do Tribunal Superior de Xustiza e á audiencia do secretario de Goberno do dito tribunal.</p>
<p>2. Este plan incluirá o estudo da documentación arquivada de cara a formular as propostas de transferencias ao arquivo histórico, transferencia ao arquivo territorial ou pase ao proceso de expurgación. Ademais, incluirá a captura de datos nunha aplicación informática de xestión dos arquivos territoriais e da Xunta de Expurgación, así como a preparación e a etiquetaxe dos fondos.</p>
<p>3. Co fin de xerar espazo nos que serán futuros depósitos dos arquivos xudiciais territoriais, a execución do Plan inicial de expurgación comezará nos arquivos do Tribunal Superior de Xustiza e audiencias provinciais e, nunha segunda fase, estenderase aos arquivos dos xulgados.</p>
<p>Disposicións derradeiras</p>
<p>Primeira.-Autorízase a persoa titular da consellería competente en materia de xustiza para ditar as disposicións precisas para o desenvolvemento e aplicación deste regulamento.</p>
<p>Segunda.-Os arquivos xudiciais territoriais e a Xunta de Expurgación da Documentación Xudicial de Galicia iniciarán as súas actividades na data que se determine por unha orde da consellería competente en materia de xustiza.</p>
<p>Terceira.-Antes da data prevista na disposición anterior, deberán aprobarse a través de orde da consellería competente en materia de xustiza, os modelos uniformes e obrigatorios previstos nos artigos 13.1º e 15.3º do Real decreto 937/2003, de modernización de arquivos xudiciais.</p>
<p>Cuarta.-Este decreto entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, vinte e seis de febreiro de dous mil nove.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións Públicas e Xustiza</p>

