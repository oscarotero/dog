---
date: '2009-06-24'
page: 10
number: 122
agency: PRESIDENCIA
section: I. DISPOSICIÓNS XERAIS
title: >-
  Lei 2/2009, do 23 de xuño, de modificación do texto refundido da Lei da
  función pública de Galicia, aprobado polo Decreto lexislativo 1/2008, do 13 de
  marzo.
range: Lei
---
<p>Exposición de motivos</p>
<p>A Constitución española establece no seu artigo 3 que o castelán é a lingua española oficial do Estado, e que as demais linguas españolas serán tamén oficiais nas respectivas comunidades autónomas de acordo cos seus estatutos.</p>
<p>De conformidade con isto, o artigo 5 da Lei orgánica 1/1981, do 6 de abril, pola que se aproba o Estatuto de autonomía de Galicia, dispón que a lingua propia de Galicia é o galego, e que os idiomas galego e castelán son oficiais en Galicia. Os poderes públicos de Galicia garantirán o uso normal e oficial dos dous idiomas.</p>
<p>A Lei 3/1983, do 15 de xuño, de normalización lingüística, recolle no seu artigo 2 que os poderes públicos garantirán o uso normal do galego e do castelán, linguas oficiais da Comunidade Autónoma, e no seu artigo 3 dispón que os poderes públicos de Galicia adoptarán as medidas oportunas para que ninguén sexa discriminado por razón da lingua.</p>
<p>Tal como establecen estes textos legais, na Comunidade Autónoma de Galicia existe a cooficialidade lingüística dos idiomas galego e castelán, polo que os dereitos lingüísticos da cidadanía galega abranguen o dereito ao uso de calquera dos dous idiomas oficiais, sen ningún tipo de discriminación.</p>
<p>A Administración autonómica debe ser garante dos dereitos das administradas e dos administrados en xeral, e deste en particular, xa que, no ámbito administrativo, a lingua supón o vehículo a través do cal se desenvolven as relacións entre a Administración e as administradas e os administrados, e para posibilitar que estas se realicen sen ningún tipo de discriminación é necesario garantir o dereito das administradas e dos administrados a dirixirse a esta en calquera dos dous idiomas oficiais, tanto en galego coma en castelán, para acadar así unha administración de calidade. Así mesmo, hai que posibilitar que a mobilidade das cidadás e dos cidadáns por todo o territorio nacional non se vexa limitada nin menoscabada por barreiras lingüísticas de ningún tipo.</p>
<p>O que debe primar é o absoluto respecto á hora de que as cidadás e os cidadáns elixan con liberdade a lingua na que se queren expresar, sen que esixencias do poder público, en calquera dirección que se realicen, poidan menoscabar o exercicio dese dereito.</p>
<p>Por tanto, a Administración debe garantir os dereitos lingüísticos das administradas e dos administrados, pero tanto respecto do idioma galego como do idioma castelán, para o que a Administración debe arbitrar mecanismos que lle permitan contar para iso con persoal formado e competente co fin de atender as cidadás e os cidadáns, tanto se utilizan o galego coma o castelán.</p>
<p>O acceso á función pública debe respectar os principios de mérito e capacidade, establecidos no artigo 103.3º da Constitución española, principios recollidos así mesmo no artigo 36 do Decreto lexislativo 1/2008.</p>
<p>O artigo 11 da Lei de normalización lingüística sinala que nas probas selectivas que se realicen para o acceso ás prazas das administracións autonómica e local se considerará, entre outros méritos, o grao de coñecemento das linguas oficiais, que se ponderará para cada nivel profesional.</p>
<p>Por outra banda, nas convocatorias de procesos selectivos incluirase o coñecemento de lingua galega, ponderado segundo o grupo de clasificación, co obxecto de garantir o coñecemento da lingua propia de Galicia por parte do persoal que se seleccione para acceder á función pública galega.</p>
<p>Así mesmo, en determinados corpos, escalas e/ou categorías pertencentes ao ámbito sanitario, social ou outros que se establezan, a consellaría competente en materia de función pública poderá modular a necesidade de acreditación do coñecemento da lingua galega, co fin de posibilitarlle unha axeitada prestación dos servizos públicos á cidadanía.</p>
<p>Co obxecto de garantir os dereitos individuais de todas as galegas e de todos os galegos, considérase necesario proceder á modificación do artigo 35 do Decreto lexislativo 1/2008, do 13 de marzo, polo que se aproba o texto refundido da Lei da función pública de Galicia, de xeito que se garanta a atención nas dúas linguas oficiais da comunidade autónoma e se potencie o patrimonio cultural de Galicia, no que coexisten dúas linguas.</p>
<p>Por todo o exposto, o Parlamento de Galicia aprobou e eu, de conformidade co artigo 13.2º do Estatuto de Galicia e co artigo 24 da Lei 1/1983, do 23 de febreiro, reguladora da Xunta e da súa Presidencia, promulgo en nome de El-Rei, a Lei de modificación do texto refundido da Lei da función pública de Galicia, aprobado polo Decreto lexislativo 1/2008, do 13 de marzo.</p>
<p>Artigo único.-Modificación do texto refundido da Lei da función pública de Galicia, aprobado polo Decreto lexislativo 1/2008, do 13 de marzo.</p>
<p>Modifícase o artigo 35 do texto refundido da Lei da función pública de Galicia, aprobado polo Decreto lexislativo 1/2008, do 13 de marzo, que queda redactado como segue:</p>
<p>«Artigo 35º</p>
<p>A Administración garantirá os dereitos constitucionais e lingüísticos das cidadás e dos cidadáns galegos, tanto respecto do galego, como lingua propia de Galicia, coma do castelán, lingua oficial en Galicia.</p>
<p>Para lle dar cumprimento á normalización do idioma galego na Administración pública de Galicia e para garantir o dereito das administradas e dos administrados ao uso do galego nas relacións coa Administración pública no ámbito da comunidade autónoma, e a promoción do uso normal do galego por parte dos poderes públicos de Galicia, que determina o artigo 6.3º da Lei de normalización lingüística, nas probas selectivas que se realicen para o acceso ás prazas da Administración da Comunidade Autónoma de Galicia e das entidades locais de Galicia incluirase un exame de galego, agás para aqueles que acrediten o coñecemento da lingua galega conforme a normativa vixente. As bases das convocatorias dos procesos selectivos establecerán o carácter e a valoración deste exame.</p>
<p>Todo isto sen prexuízo daquelas probas que teñan que realizarse en galego para aquelas prazas que requiran un especial coñecemento da lingua galega».</p>
<p>Disposición transitoria</p>
<p>Única.-A liberdade de elección de lingua galega e de lingua castelá nas probas selectivas seralles aplicable a todos os procesos selectivos da Comunidade Autónoma de Galicia en curso, e que aínda non estean finalizados, respecto daqueles exercicios non realizados.</p>
<p>Disposición derradeira</p>
<p>Única.-Esta modificación entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, vinte e tres de xuño de dous mil nove.</p>
<p>Alberto Núñez Feijóo</p>
<p>Presidente</p>

