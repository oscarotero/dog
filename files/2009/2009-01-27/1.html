---
date: '2009-01-27'
page: 1
number: 18
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 10/2009, do 21 de xaneiro, polo que se aproban determinadas
  modificacións en materia de taxas e prezos do imposto de contaminación
  atmosférica e en materia económico-administrativa.
range: Decreto
---
<p>A Lei de orzamentos xerais da Comunidade Autónoma de Galicia para o 2009 contén unha serie de medidas tributarias que afectan as taxas e o imposto sobre a contaminación atmosférica que exixen a modificación dos regulamentos de aplicación destes tributos.</p>
<p>Polo que se refire ás taxas da Comunidade Autónoma de Galicia, a Lei de orzamentos xerais para o 2009, entre outras medidas, aplica a taxa por servizos profesionais a supostos concretos de prestacións de servizos ou realización de actividades que precisaban ser adaptadas na súa formulación, modificando deste xeito a Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia.</p>
<p>Así, por unha banda, establécense beneficios fiscais rogados consistentes na aplicación de deducións nas tarifas recollidas no punto 08 do anexo 2 da Lei 6/2003 e na aplicación dunha exención nas tarifas recollidas no punto 59 do anexo 3 da Lei 6/2003. A aplicación de ambos os dous beneficios fiscais debe ser solicitada ante a Administración pública. Cómpre adaptar a normativa xeral tributaria para os beneficios fiscais rogados ás especificidades propias das taxas na Comunidade Autónoma de Galicia, razón pola que se modifican os artigos 5 e 12 do Decreto 61/2005, do 7 de abril, polo que se ditan as normas para a aplicación das taxas e prezos da Comunidade Autónoma de Galicia.</p>
<p>Por outra banda, aplícase a taxa por servizos profesionais, na súa modalidade de actuacións profesionais, a un suposto de prestación de servizo por parte do organismo autónomo Augas de Galicia, que consiste na dirección de contratos de servizo de apoio á dirección de obras hidráulicas. Este servizo ten un procedemento de xestión similar ao correspondente á dirección e inspección de obras realizadas mediante contrato, polo que se cre conveniente que o procedemento de exacción destas tarifas sexa o mesmo. Como queira que o Decreto 61/2005 recolle o procedemento xeral de autoliquidación das taxas da Comunidade Autónoma de Galicia e exceptúa deste as tarifas que deben ser liquidadas pola Administración e aquelas que se exaccionan mediante retención directa no momento de pagamento de cada unha das certificacións, cómpre incluír entre estas últimas a tarifa pola dirección de contratos de servizo de apoio á dirección de obras hidráulicas.</p>
<p>En canto ao imposto sobre a contaminación atmosférica, a Lei de orzamentos xerais para o ano 2009 introduce dúas modificacións na Lei 12/1995, do 29 de decembro, do imposto sobre a contaminación atmosférica: por unha banda, modifica a tarifa impositiva contida no artigo 12 da lei e, pola outra banda, modifícase o artigo 15 da lei co obxecto de que conteña a previsión da posibilidade de utilizar os medios tecnolóxicos na aplicación do tributo. A modificación da tarifa supón na práctica a modificación das obrigas de presentar a declaración de alta, a autoliquidación mensual e o valor de emisión a partir do que se vai producir a alta no Rexistro de Focos Emisores. De aí que sexa preciso modificar a redacción dos artigos 11, 16 e 22, referentes á tarifa impositiva, aos límites cuantitativos da obriga de declarar e á inscrición no Rexistro de Focos Emisores. O resto dos artigos modificados responden á necesidade de adaptar o Regulamento do imposto sobre a contaminación atmosférica á </p>
<p>normativa xeral tributaria ditada desde a promulgación do Decreto 29/2000.</p>
<p>A modificación do Decreto 34/1997, do 20 de febreiro, polo que se regula a organización, as competencias, a composición e o funcionamento do Tribunal Económico-Administrativo da Comunidade Autónoma de Galicia responde así mesmo á necesidade de adaptalo á normativa xeral tributaria ditada desde a promulgación do Decreto 34/1997.</p>
<p>Na súa virtude, por proposta do conselleiro de Economía e Facenda, de acordo co ditame do Consello Consultivo de Galicia e logo da deliberación do Consello da Xunta de Galicia, na súa reunión do día vinte e un de xaneiro de dous mil nove,</p>
<p>DISPOÑO:</p>
<p>Artigo primeiro.-Modificacións do Decreto 61/2005, do 7 de abril, polo que se ditan as normas para a aplicación das taxas e prezos da Comunidade Autónoma de Galicia.</p>
<p>Un.-Modifícase o artigo 5, que queda redactado como segue:</p>
<p>«Artigo 5º.-Competencia.</p>
<p>1. Con carácter xeral, a xestión e a liquidación de cada instrumento financeiro corresponderalles aos suxeitos activos que realicen o suposto de feito, consonte coas súas normas de organización.</p>
<p>2. A competencia territorial virá determinada en función do lugar en que radique a oficina xestora que realice o suposto de feito.</p>
<p>3. A competencia para o recoñecemento de beneficios fiscais rogados corresponderá ao órgano que determine a norma de organización correspondente e, en defecto de disposición expresa, a competencia atribuirase ao órgano xerárquico superior dependente da persoa titular da consellería a que o servizo xestor estea adscrito, vinculado ou dependa, sen prexuízo da súa delegación consonte coa normativa vixente».</p>
<p>Dous.-Modifícase o artigo 12, que queda redactado como segue:</p>
<p>«Artigo 12º.-Xestión das taxas.</p>
<p>1. Agás os supostos previstos nos números 4 e 5 deste artigo, as taxas serán obxecto de autoliquidación polo suxeito pasivo, que aplicará, de ser o caso, os beneficios fiscais que lle corresponda, achegando os xustificantes pertinentes. No caso de beneficios fiscais de carácter rogado deberá achegar, así mesmo, a resolución pola que se lle recoñeza ese beneficio fiscal ou a solicitude a que se refire o parágrafo 6.Un, quedando condicionada a aplicación do beneficio fiscal ao seu recoñecemento.</p>
<p>2. Os órganos xestores deberán comprobar as autoliquidacións presentadas, así como a documentación presentada polo interesado para facer valer a aplicación de calquera beneficio fiscal, e practicar, se for procedente, a correspondente liquidación.</p>
<p>3. De igual xeito, poderán ditar liquidación provisional de oficio cando os elementos de proba que consten no seu poder poñan de manifesto a realización dun suposto de feito ou a existencia de elementos deste que non fosen declarados, ou a existencia de elementos determinantes da contía da débeda tributaria distintos aos declarados.</p>
<p>4. Serán obxecto de liquidación por parte do órgano xestor:</p>
<p>a) A taxa exixible pola prestación do servizo de sinalamento e inspección de toda clase de aproveitamentos en montes catalogados e non catalogados, a que se refire a subepígrafe 13 do punto 05 do anexo 2 da Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia.</p>
<p>b) As tarifas portuarias aplicables nos portos e instalacións competencia da Comunidade Autónoma de Galicia, relacionadas no punto 99 do anexo 3 da Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia.</p>
<p>c) A taxa exixible pola utilización privativa, ocupación ou aproveitamento especial do dominio público portuario, a que se refire o punto 02 do anexo 5 da Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia.</p>
<p>5. A exacción das tarifas relacionadas a seguir, realizarase mediante retención directa no momento do pagamento de cada unha das certificacións:</p>
<p>a) A tarifa 03 da taxa por servizos profesionais, modalidade de actuacións profesionais, contida no anexo 3 da Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, denominada «dirección e inspección de obras realizadas mediante contrato».</p>
<p>b) A tarifa 60 da taxa por servizos profesionais, modalidade de actuacións profesionais, contida no anexo 3 da Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia denominada «dirección e inspección da explotación de infraestruturas hidráulicas».</p>
<p>c) A tarifa 63 da taxa por servizos profesionais, modalidade de actuacións profesionais, contida no anexo 3 da Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia denominada «dirección de contratos de servizo de apoio á dirección de obras hidráulicas».</p>
<p>6.Un. Para o recoñecemento de beneficios fiscais de carácter rogado, o suxeito pasivo deberá presentar solicitude dirixida ao órgano competente para a súa concesión, segundo proceda, xunto coa solicitude da realización do suposto de feito gravado pola taxa, ou ben, antes do seu devengo. Á solicitude xuntaranse os documentos e xustificantes que sexan exixibles pola normativa que estableza o beneficio fiscal e máis aqueles que o suxeito pasivo considere convenientes.</p>
<p>Dous.-O órgano competente para a concesión do beneficio fiscal deberá notificar ao obrigado tributario a proposta de resolución cando vaia ser denegatoria, debidamente motivada, para que, nun prazo de 10 días contados a partir do seguinte ao da notificación da proposta denegatoria, alegue o que conveña ao seu dereito.</p>
<p>Tres.-O procedemento terminará por resolución en que se recoñeza ou denegue a aplicación do beneficio fiscal. O prazo máximo para notificar ao obrigado tributario a resolución do procedemento será de 3 meses, contados desde a data en que o documento tiver entrada no Rexistro do órgano competente para a súa tramitación. Transcorrido este prazo sen que se notificase a resolución expresa, a solicitude poderase entender denegada. Cando o órgano competente para conceder o beneficio fiscal non coincida co órgano xestor da taxa, aquel comunicará a este a resolución para que, no caso de ser denegatoria, proceda, de ser o caso, á exixencia da taxa e dos xuros de mora correspondentes polo procedemento que corresponda.</p>
<p>Catro.-O recoñecemento de beneficios fiscais producirá efectos desde o momento do devengo da taxa para a que se pretenda a concesión do beneficio, sempre que se presentar a solicitude consonte co establecido no punto un deste número. No caso contrario, o recoñecemento terá efectos desde a data da notificación da resolución. Nos casos en que se establecer a obriga de autoliquidación da taxa devengada polos feitos impoñibles realizados por períodos determinados, para a aplicación do beneficio rogado en todo o período impositivo deberase ter presentado a solicitude con anterioridade ao inicio deste. No caso contrario e sempre que se recoñecer o beneficio fiscal, este será de aplicación no período impositivo que se abrir tras a presentación da solicitude».</p>
<p>Artigo segundo.-Modificacións do Decreto 29/2000, do 20 de xaneiro, polo que se aproba o Regulamento do imposto sobre a contaminación atmosférica.</p>
<p>Introdúcense as seguintes modificacións no anexo do Decreto 29/2000, do 20 de xaneiro, polo que se aproba o Regulamento do imposto sobre a contaminación atmosférica:</p>
<p>Un.-Modifícase o artigo 3, que queda redactado como segue:</p>
<p>«Artigo 3º.-Competencias.</p>
<p>O exercicio das funcións de aplicación e de revisión en vía administrativa do imposto, así como o exercicio da potestade sancionadora en materia tributaria, corresponderá aos órganos correspondentes da consellería competente en materia de facenda.</p>
<p>A competencia territorial atribuirase á delegación territorial da Administración tributaria en cuxo ámbito territorial estea situado o foco emisor».</p>
<p>Dous.-Modifícase o artigo 11, que queda redactado como segue:</p>
<p>«Artigo 11º.-Cota tributaria.</p>
<p>A cota tributaria virá determinada pola aplicación da seguinte tarifa impositiva por tramos de base:</p>
<p>Ver referencia pdf "01800D001P005.PDF"</p>
<p>Tres.-Modifícase o artigo 15, que queda redactado como segue:</p>
<p>«Artigo 15º.-Ingreso.</p>
<p>O ingreso das cantidades correspondentes ao pagamento do imposto efectuarase a través das entidades de depósito autorizadas para actuar como colaboradoras na xestión recadatoria dos ingresos xestionados pola consellería competente en materia de facenda».</p>
<p>Catro.-Modifícase o artigo 16, que queda redactado como segue:</p>
<p>«Artigo 16º.-Límites cuantitativos da obriga de declarar.</p>
<p>Non estarán obrigados a presentar as correspondentes autoliquidacións mensuais e o resumo anual os suxeitos pasivos que, respecto a un foco emisor, non superasen as 80 toneladas emitidas das substancias gravadas no ano inmediato anterior.</p>
<p>Nestes casos, se ao longo dun exercicio se chegasen a superar as 100 toneladas emitidas, presentaranse as oportunas autoliquidacións a partir do mes seguinte a aquel en que se producir esa circunstancia e, no prazo indicado no artigo precedente, o correspondente resumo anual.</p>
<p>Da forma expresada no parágrafo anterior procederán os suxeitos pasivos titulares de novos focos emisores a partir da súa posta en funcionamento».</p>
<p>Cinco.-Modifícase o artigo 18, que queda redactado como segue:</p>
<p>«Artigo 18º.-Revisión.</p>
<p>Os actos e actuacións de aplicación deste tributo, así como os actos de imposición de sancións tributarias serán revisables conforme as disposicións contidas na Lei xeral tributaria.</p>
<p>O coñecemento das reclamacións económico-administrativas corresponderá con exclusividade aos órganos económico-administrativos da comunidade autónoma, sen prexuízo da vía contenciosa».</p>
<p>Seis.-Modifícase o artigo 22, que queda redactado como segue:</p>
<p>«Artigo 22º.-Inscrición.</p>
<p>1. Procederá a inscrición no citado Rexistro dos Focos Emisores que superen as 80 tm anuais de emisión das substancias contaminantes gravadas.</p>
<p>2. Se dos datos obtidos da declaración a que se refire o artigo anterior se deduce que non procede a inscrición no Rexistro de Focos Emisores, conforme o establecido no parágrafo anterior, persistirá a obriga de efectuar nova declaración de alta no suposto de que a contaminación efectiva anual superase as 80 tm. Esta declaración presentarase dentro do mes de xaneiro seguinte».</p>
<p>Artigo terceiro.-Modificacións do Decreto 34/1997, do 20 de febreiro, polo que se regula a organización, as competencias, a composición e o funcionamento do Tribunal Económico-Administrativo da Comunidade Autónoma de Galicia.</p>
<p>Un.-Modifícase o título do Decreto 34/1997, do 20 de febreiro, que queda denominado do xeito seguinte:</p>
<p>«Decreto 34/1997, do 20 de febreiro, polo que se regula a organización, as competencias, a composición e o funcionamento da Xunta Superior de Facenda».</p>
<p>Dous.-Engádense dúas novas letras ao número 1 do artigo 2, coa seguinte redacción:</p>
<p>«d) Dos recursos de anulación.</p>
<p>e) Da rectificación de erros en que incorran ás súas propias resolucións».</p>
<p>Tres.-Modifícase o número 1 do artigo 3, que queda redactado como segue:</p>
<p>«1. A Xunta Superior de Facenda está composta por unha presidencia, tres vogalías e unha secretaría.</p>
<p>a) A Presidencia estará desempeñada pola persoa titular da Dirección Xeral de Tributos.</p>
<p>b) As vogalías polas persoas que ocupen os postos de traballo correspondentes ás subdireccións xerais de Impostos Cedidos, de Recadación e de Taxas, Prezos e demais Tributos Propios.</p>
<p>c) A Secretaría pola persoa que ocupe o posto da asesoría xurídica da Consellería de Economía e Facenda.</p>
<p>Catro.-Modifícase o númro 4 do artigo 3, que queda redactado como segue:</p>
<p>«4. A Xunta Superior de Facenda funcionará en Pleno e de forma unipersoal. O Pleno estará formado polas persoas que ocupan a Presidencia, cada unha das vogalías e a Secretaría. Todas elas terán voz e voto. A Xunta Superior de Facenda funcionará de forma unipersoal a través da Presidencia, as vogalías ou a Secretaría, en todos aqueles casos previstos na normativa xeral tributaria».</p>
<p>Cinco.-Modifícase o artigo 4, que queda redactado como segue:</p>
<p>«Artigo 4º.-Funcións dos membros da Xunta Superior de Facenda.</p>
<p>1. Corresponde á Presidencia a convocatoria da Xunta Superior de Facenda, a fixación da orde do día, a dirección das deliberacións, a designación dos órganos unipersoais no procedemento abreviado, a xefatura superior do persoal adscrito á Xunta Superior de Facenda e aqueloutras funcións previstas neste decreto.</p>
<p>2. Corresponden ás vogalías as seguintes funcións e aqueloutras previstas neste decreto:</p>
<p>a) Propoñer as resolucións e demais acordos de terminación no procedemento xeral económico-administrativo.</p>
<p>b) Exercer as competencias que lles correspondan como órganos unipersoais.</p>
<p>c) Realizar as tarefas que lles sexan encomendadas pola Presidencia.</p>
<p>3. Corresponden á Secretaría as seguintes funcións e aqueloutras previstas neste decreto:</p>
<p>a) Dirixir e coordinar a tramitación das reclamacións económico-administrativas.</p>
<p>b) Ditar os actos de trámite e de notificación.</p>
<p>c) Impulsar de oficio o procedemento.</p>
<p>d) Exercer as competencias que lle correspondan como órgano unipersoal.</p>
<p>e) Realizar as tarefas que lle sexan encomendadas pola Presidencia.</p>
<p>4. No procedemento abreviado, o órgano unipersoal ditará todos os actos de trámite e de notificación e, así mesmo, tramitará e resolverá as peticións de suspensión en que sexa competente a Xunta Superior de Facenda».</p>
<p>Seis.-Modifícase o artigo 7, que queda redactado como segue:</p>
<p>«Artigo 7º.-Recurso contencioso-administrativo.</p>
<p>As resolucións da Xunta Superior de Facenda esgotan a vía administrativa e caberá recurso contra elas en vía contencioso-administrativa, perante o órgano xurisdicional competente, conforme as normas reguladoras desa xurisdición».</p>
<p>Sete.-Modifícase a disposición adicional, que queda redactada como segue:</p>
<p>«Disposición adicional.</p>
<p>A Xunta Superior de Facenda aplicará as normas procedementais previstas na Lei xeral tributaria e na súa normativa de desenvolvemento en materia de revisión en vía administrativa, coas oportunas adecuacións á organización e estrutura da Administración autonómica e, respectando a aplicación prioritaria deste decreto».</p>
<p>Oito.-Todas as referencias feitas no Decreto 34/1997, do 20 de febreiro, e no resto da normativa ao Tribunal Económico-Administrativo da Comunidade Autónoma de Galicia entenderanse feitas á Xunta Superior de Facenda, substituindo a denominación Tribunal Económico-Administrativo da Comunidade Autónoma de Galicia por Xunta Superior de Facenda.</p>
<p>Disposicións transitorias</p>
<p>Primeira.-O contido dos artigos primeiro e segundo deste decreto aplicarase aos feitos impoñibles que se producisen a partir do 1 de xaneiro de 2009.</p>
<p>Segunda.-Para que as deducións rogadas establecidas na Lei de orzamentos para a taxa por servizos profesionais, modalidade actuacións administrativo-facultativas, contidas no punto 08 do anexo 2 da Lei 6/2003, poidan ser aplicadas no período de autoliquidación polos feitos impoñibles realizados no primeiro trimestre do ano 2009, a solicitude a que fai referencia o artigo 12.6.Un do Decreto 61/2005, do 7 de abril, polo que se ditan as normas para a aplicación das taxas e prezos da Comunidade Autónoma de Galicia, deberase presentar xunto coa documentación pertinente, no prazo máximo dun mes a partir da entrada en vigor deste decreto.</p>
<p>Terceira.-Todos os focos emisores que no ano 2008 emitiran máis de 80 tm das substancias contaminantes gravadas polo ICA, estarán obrigados a presentar unha declaración de alta-modificación no prazo dun mes desde a entrada en vigor deste decreto.</p>
<p>Disposición derradeira</p>
<p>Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, vinte e un de xaneiro de dous mil nove.</p>
<p>Emilio Pérez Touriño</p>
<p>Presidente</p>
<p>José Ramón Fernández Antonio</p>
<p>Conselleiro de Economía e Facenda</p>

