---
date: '2009-12-01'
page: 18
number: 235
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Decreto 426/2009, do 19 de novembro, polo que se declara a urxente ocupación,
  para os efectos de expropiación forzosa, dos bens e dereitos necesarios para a
  realización das obras do proxecto de acceso oeste a Montecelo. Treito I:
  PO-223 á avenida de Bos Aires da Deputación Provincial de Pontevedra.
range: Decreto
---
<p>A Deputación Provincial de Pontevedra, en sesión do día trinta de novembro de dous mil sete, acordou aprobar inicialmente o proxecto acceso oeste a Montecelo. Tramo I: PO-223 á avenida de Bos Aires, procedendo á súa aprobación definitiva sesión do vinte e seis de xuño de dous mil nove. Así mesmo, na sesión do once de setembro de dous mil nove ratificouse a solicitude á Xunta de Galicia, da declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
<p>Os bens en que se concreta a declaración de urxente ocupación están determinados no expediente que se someteu á información pública.</p>
<p>Que o dito expediente tivo entrada na Consellería de Presidencia, Administracións Públicas e Xustiza, e que contén a xustificación acreditativa da motivación para a declaración de urxente ocupación.</p>
<p>Que o expediente se tratou na comisión de secretarios xerais previa a súa elevación ao Consello da Xunta de Galicia.</p>
<p>Que o expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
<p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala a deputación, con este proxecto preténdese mellorar a deficiencia de accesibilidade ao complexo hospitalario de Montecelo e ao barrio de Monte Porreiro, núcleo de poboación en continuo crecemento, mediante a execución dunha nova vía na cal é necesaria a construción dunha ponte sobre o río Lérez. Con esta actuación evitaríase a conxestión viaria así como a degradación do tecido urbano, o que redundaría directamente na seguridade viaria da zona.</p>
<p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día dezanove de novembro de dous mil nove,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de acceso oeste a Montecelo. Tramo I: PO-223 á avda. de Bos Aires da Deputación Provincial de Pontevedra, debendo, se é o caso, unha vez ocupados os terreos necesarios, obter as autorizacións que fosen necesarias dos organismos competentes, con carácter previo ao inicio das obras.</p>
<p>Santiago de Compostela, dezanove de novembro de dous mil nove.</p>
<p>Alberto Núñez Feijóo</p>
<p>Presidente</p>
<p>Alfonso Rueda Valenzuela</p>
<p>Conselleiro de Presidencia, Administracións Públicas e Xustiza</p>

