---
date: '2009-05-25'
page: 9
number: 100
agency: CONSELLERÍA DE FACENDA
section: III. OUTRAS DISPOSICIÓNS
title: >-
  Orde do 11 de maio de 2009 sobre delegación de competencias na Dirección Xeral
  de Política Financeira.
range: Orde
---
<p>O artigo 74.1º do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, atribúe a ordenación xeral de pagamentos da comunidade autónoma ao conselleiro de Economía e Facenda, competencia agora asumida pola conselleira de Facenda ao abeiro do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia. O artigo citado indica que tal competencia pode delegarse, de acordo cos procedementos legais aplicables.</p>
<p>A competencia de ordenación xeral de pagamentos leva consigo unha concentración de funcións na conselleira de Facenda que aconsella, dado o seu volume, recorrer á delegación de competencias, indistintamente, no director xeral de Política Financeira e no subdirector xeral do Tesouro.</p>
<p>Esta delegación da competencia axiliza a tramitación administrativa e repercute de xeito eficaz na última fase do procedemento de xestión orzamentaria de gastos. A delegación de xeito indistinto no director xeral e no subdirector xeral efectúa unha eficiente distribución da carga de traballo que comporta.</p>
<p>Na súa virtude, facendo uso das facultades que me confiren os artigos 38, 43.3º e 44 da Lei 1/1983, do 22 de febreiro, de normas reguladoras da Xunta e da súa Presidencia e 13 da Lei 30/1992, do 26 de novembro, de réxime xurídico das administracións públicas e do procedemento administrativo común e demais disposicións de xeral aplicación,</p>
<p>DISPOÑO:</p>
<p>Artigo 1º</p>
<p>Delégase a función de ordenación xeral de pagamentos da Comunidade Autónoma de Galicia no director xeral de Política Financeira e no subdirector xeral do Tesouro, indistintamente.</p>
<p>Artigo 2º</p>
<p>As resolucións administrativas que se adopten facendo uso da delegación contida nesta orde farán constar expresamente esta circunstancia e consideraranse ditadas polo órgano delegante.</p>
<p>Artigo 3º</p>
<p>En calquera momento, a conselleira poderá avocar para si o exercicio das competencias delegadas nesta disposición.</p>
<p>Disposición derradeira</p>
<p>Única.-Esta orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 11 de maio de 2009.</p>
<p>Marta Fernández Currás</p>
<p>Conselleira de Facenda</p>

