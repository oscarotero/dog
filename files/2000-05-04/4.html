---
date: '2000-05-04'
id: 957A
page: 7
number: 85
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 24 de marzo de 2000, da Delegación Provincial de Ourense, pola
  que se dispón a inscrición e a publicación, Diario Oficial de Galicia, no
  convenio colectivo da empresa Servimgal, S.L. de Ourense.
range: Resolución
url: 'https://www.xunta.gal/dog/Publicados/2000/20000504/Anuncio957A_gl.html'
---
<p>Visto o texto do convenio colectivo da empresa Servimgal, S.L. de Ourense (código convenio 3200882), con entrada nesta delegación provincial o día 10-3-2000, subscrito pola parte económica pola empresa e da parte social, polos delegados de persoal o día 29-1-2000 e, de conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo,</p>
<p>Esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación desta delegación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 24 de marzo de 2000.</p>
<p>José Lage Lage</p>
<p>Delegado provincial de Ourense</p>
<p>Convenio colectivo para a empresa Servimgal, S.L.</p>
<p>Disposicións xerais</p>
<p>Artigo 1º.-Comisión negociadora.</p>
<p>As partes asinantes do presente convenio colectivo foron José Manuel Cotilla, en representación de Servimgal, S.L., pola parte empresarial; José Luis Campos Rúa, Camila Salgado Borrajo e Agustín Menor Outeiriño como delegados de persoal, en representación dos traballadores; e José Gómez, María José Lorenzo e Patricia López, pola central sindical de CC.OO.</p>
<p>Artigo 2º.-Ámbito territorial.</p>
<p>O ámbito territorial do convenio é o do centro de traballo da empresa Servimgal, S.L., existente na actualidade na provincia de Ourense.</p>
<p>Artigo 3º.-Ámbito persoal.</p>
<p>O convenio afecta á totalidade do persoal de lavandería pertencente ó cadro de persoal da empresa, coas excepcións que a normativa vixente prevé.</p>
<p>Artigo 4º.-Vixencia e duración.</p>
<p>O convenio entrará en vigor o día do seu asinamento sen prexuízo do cal as condicións económicas serán aplicadas a partir do 1 de xaneiro de 2000.</p>
<p>Terá unha vixencia dun ano, que expirará o 31 de decembro de 2000.</p>
<p>Artigo 5º.-Prórroga e denuncia.</p>
<p>Este convenio quedará automaticamente denunciado dous meses antes do seu vencemento. Non obstante, subsistirán os seus preceptos ata a entrada en vigor do que o substitúa.</p>
<p>Artigo 6º.-Condicións e compensación de melloras.</p>
<p>As condicións contidas neste convenio colectivo establécense con carácter de mínimas.</p>
<p>Tódalas melloras que se implanten por normas legais ou outras serán compensables e absorbibles ata onde alcancen, cos aumentos e melloras existentes ou que poidan establecerse no futuro, sempre que en cómputo anual a suma das condicións do convenio sexan máis beneficiosas.</p>
<p>Artigo 7º.-Comisión paritaria.</p>
<p>De acordo coa lexislación vixente, crearase unha comisión paritaria para a interpretación do convido, composta por tres membros da representación dos traballadores e tres da empresa.</p>
<p>A propia comisión establecerá as normas de funcionamento.</p>
<p>Persoal</p>
<p>Artigo 8º.-Cadros de persoal.</p>
<p>A empresa dará a coñecer no transcurso do mes de febreiro de cada ano un rexistro do persoal ó seu servicio, ordenado polo seu número e facendo consta-los seguintes datos: nome e número do traballador, categoría laboral e a súa antigüidade nela, profesión ou oficio e servicio no que traballa.</p>
<p>Estes datos referiranse á situación laboral e profesional dos traballadores o 1 de xaneiro de cada ano de publicación no rexistro.</p>
<p>Artigo 9º.-Categorías.</p>
<p>-Responsable de equipo.</p>
<p>-Auxiliar administrativo.</p>
<p>-Oficial 1ª lavandería.</p>
<p>-Conductor lavandeiro.</p>
<p>-Axudante de lavandería.</p>
<p>Artigo 10º.-Mobilidade funcional.</p>
<p>A empresa, en caso de necesidade xustificada, pode encomendar tarefas correspondentes a categoría inferior a aquela pola que está contratado o</p>
<p>traballador, limitándoa temporalmente; neste caso, o traballador recibirá a retribución correspondente á categoría pola que está contratado. En todo caso, a empresa non poderá encomenda-la realización das tarefas descritas por un prazo superior a tres meses.</p>
<p>Se se lle encomendase ó traballador o desempeño de funcións correspondentes a categorías superiores, percibirá o salario correspondente á categoría na cal realice as súas funcións. Transcorridos seis meses desde que comezou o desempeño de tales funcións, consolidarase o ascenso para tódolos efectos.</p>
<p>Artigo 11º.-Formación.</p>
<p>Constituirase unha comisión de formación composta por: un delegado do persoal e un membro da dirección.</p>
<p>Facer un estudio de necesidades. Os delegados deberán realizar un informe anual do estudio de necesidades da empresa, co fin de detectar que formación se necesita e qué tipo de curso se debe realizar.</p>
<p>Unha vez detectadas as necesidades e definidos os cursos que se deberán impartir, elaborarase un informe no que se determine o nivel de prioridades deles e por grupo de necesidade.</p>
<p>Os delegados deberán elabora-los programas dos cursos, xunto coa empresa.</p>
<p>Artigo 12º.-Ascensos.</p>
<p>Tódalas vacantes que se produzan na empresa cubriranse en primeiro lugar mediante o sistema de ascensos, por consenso cos criterios que se marquen.</p>
<p>Os delegados de persoal deberán participar no concurso para cubri-las vacantes por ascensos, tanto no proceso de valoración dos méritos e probas como na súa cualificación.</p>
<p>Artigo 13º.-Persoal de novo ingreso (período de proba).</p>
<p>Ó persoal de novo ingreso faráselle un contrato de traballo por escrito, debendo quedar no seu poder unha copia del.</p>
<p>Os períodos de proba para o persoal de novo ingreso serán os seguintes:</p>
<p>-Persoal técnico: 2 meses.</p>
<p>-Persoal administrativo e de recibo e entrega: 15 días.</p>
<p>-Persoal subalterno: 15 días.</p>
<p>-Persoal restante: 15 días.</p>
<p>Artigo 14º.-Contratación de novo persoal e medidas de fomento do emprego.</p>
<p>A empresa comunicaralles ós representantes dos traballadores, con suficiente antelación, a súa intención de contratar novo persoal, sexa eventual ou fixo, para efectos de que, en igualdade de condicións, se lles poida dar preferencia ós familiares dos traballadores.</p>
<p>Co fin de fomenta-la contratación e debido ós límites a esta impostos a causa das últimas modificacións lexislativas, as partes acordan que a duración máxima do contrato eventual por circunstancias da producción será de doce meses nun período de quince meses.</p>
<p>Réxime de traballo</p>
<p>Artigo 15º.-Xornada.</p>
<p>Establécese que a xornada será a mesma en días laborables e horas efectivas de traballo para todo o persoal.</p>
<p>O número de horas será de 40 horas semanais coas horas de descanso que establece a lei.</p>
<p>Sempre que se poida realizarase a xornada continua. Esta non poderá exceder de 7 horas diarias, mediando entre xornada e xornada 12 horas ininterrompidas de descanso.</p>
<p>En caso de xornada continua, terase dereito a un descanso para bocadillo de 25 minutos, que serán contabilizados como xornada efectiva.</p>
<p>A xornada de traballo estará abranguida entre luns e domingo e con tres quendas rotativas e un día e medio de descanso semanal ininterrompido. O cadro horario confeccionarase nos primeiros días de xaneiro, coa conformidade dos delegados dos traballadores.</p>
<p>Artigo 16º.-Traballo nocturno.</p>
<p>As horas traballadas durante o período abranguido entre as dez da noite e as seis da mañá terán unha retribución específica incrementada nun 30% sobre o salario base de cada traballador, e percibirase sobre as horas efectivas traballadas.</p>
<p>Para cubri-las necesidades da quenda de noite recorrerase preferentemente a persoal voluntario.</p>
<p>Artigo 17º.-Vacacións.</p>
<p>O período de vacacións será do mes natural no que se desfruten.</p>
<p>O calendario onde consten as vacacións do persoal laboral fixarase antes do 28 de febreiro, elaborándose de mutuo acordo entre a empresa e os representantes dos traballadores, sendo estas obrigatoriamente rotativas.</p>
<p>Se ó inicio das vacacións un traballador estivese de baixa por accidente de traballo, enfermidade grave ou enfermidade con hospitalización, entendendo esta dentro do período de baixa, terá dereito ó desfrute delas o mes seguinte ó da súa incorporación ó traballo.</p>
<p>As vacacións desfrutaranse no período abranguido entre o 1 de xuño e o 30 de setembro, ámbolos dous inclusive.</p>
<p>Os traballadores que desfruten as súas vacacións por necesidade da empresa nun mes distinto ós abranguidos no período descrito, terán dereito a unha bolsa de vacacións, cun importe mínimo que se fixa en 12.780 pesetas.</p>
<p>Artigo 18º.-Licencias.</p>
<p>O traballador, logo de aviso e xustificación, poderá ausentarse do traballo, con dereito a remuneración, incluída prima media mensual para o persoal horario, polo tempo e os motivos seguintes:</p>
<p>Casamento: 15 días naturais.</p>
<p>Nacemento de fillo ou adopción legal: 3 días laborables, que se poderán desfrutar dentro dos sete días seguintes ó parto. No caso de necesidade de desprazamento a distancia superior á da provincia serán 4 días laborables.</p>
<p>Falecemento:</p>
<p>-De pais, fillos ou cónxuxe do traballador: 4 días naturais.</p>
<p>-De avós, netos e irmáns do traballador: 3 días naturais.</p>
<p>-De pais, avós, netos e irmáns do cónxuxe: 2 días naturais.</p>
<p>Se existe necesidade de desprazamento a distancia superior á da provincia, corresponderán 2 días naturais máis.</p>
<p>Para efectos de cómputo dos días de permiso por falecemento, considerarase que:</p>
<p>-Computarase como de permiso o día do falecemento se este se producise antes de transcorrida a metade da xornada laborable do traballador.</p>
<p>-Se o falecemento se produce en día non laborable para o traballador, computarase como día de permiso no caso de que o falecemento tivese lugar antes das 12 horas.</p>
<p>Enfermidade grave:</p>
<p>-De pais, fillos e cónxuxe do traballador: 3 días naturais. En caso de necesidade, de desprazamento a distancia superior á da provincia, corresponderán 2 días máis.</p>
<p>-De avós, netos e irmáns do traballador: 2 días naturais.</p>
<p>-De pais, avós, netos e irmáns do cónxuxe: 2 días naturais.</p>
<p>-Operación cirúrxica: o tempo desta, sexa cal sexa a operación.</p>
<p>Nestes últimos casos, se existe necesidade de desprazamento a distancia superior á da provincia corresponderán 2 días naturais máis.</p>
<p>A referencia a cónxuxe nos permisos antes citados faise extensiva á persoa que conviva maritalmente co traballador, que acredite a súa situación de convivencia mediante certificado do concello, libro de familia ou documento substitutorio.</p>
<p>Casamento:</p>
<p>-De pais, fillos, irmáns e netos: 1 día natural.</p>
<p>Traslado de domicilio: 2 días naturais.</p>
<p>Cumprimento de deber público: polo tempo indispensable para o cumprimento dun deber inescusable de carácter público e persoal, con posterior xustificación.</p>
<p>Exames:</p>
<p>-Os traballadores matriculados en centros oficiais ou recoñecidos polo MEC, que cursen con regularidade estudios para a obtención dun título académico ou profesional, a teor da Lei xeral de educación, terán dereito ós permisos necesarios para concorrer ós exames correspondentes.</p>
<p>Asuntos propios: 2 días naturais no ano 2000.</p>
<p>Artigo 19º.-Excedencias.</p>
<p>1. O traballador con polo menos unha antigüidade na empresa dun ano ten dereito a que se lle recoñeza a posibilidade de situarse en excedencia coa conservación do posto de traballo por prazo non menor dun ano e non maior de tres. Este dereito só poderá ser exercido outra vez polo mesmo traballador se transcorreron catro anos desde o final da anterior excedencia.</p>
<p>2. Para cursar estudios por tempo superior a 1 ano e inferior a 5 anos. Este período só poderá ser desfrutado outra vez polo traballador, se transcorreron 4 anos desde o final doutra excedencia, xa sexa voluntaria ou especial.</p>
<p>3. Cando concorran circunstancias de enfermidade grave de longa duración ou defunción do cónxuxe ou familiares abranguidos no 1º grao de consanguinidade e se acredite a necesidade de atender persoalmente as consecuencias derivadas daquelas situacións.</p>
<p>Esta excedencia non será inferior a 3 meses nin superior a 1 ano.</p>
<p>4. Cando o cónxuxe sexa trasladado por razóns laborais a un centro de traballo fóra da provincia onde o traballador preste os seus servicios. Esta excedencia non poderá ser inferior a 6 meses nin superior a 2 anos.</p>
<p>5. Cando opten por seguir un tratamento baixo vixilancia médica por razóns de alcoholemia ou toxicomanía. Esta excedencia non poderá ser superior a 1 ano e só poderá solicitarse unha vez. Para reintegrarse deberá acreditarse o rigoroso seguimento do tratamento.</p>
<p>As excedencias citadas non computarán ningunha antigüidade.</p>
<p>A comunicación para reintegrarse á empresa deberá formularse por escrito e cun mes de antelación á data do remate da excedencia.</p>
<p>Artigo 20º.-Excedencia para o coidado dos fillos.</p>
<p>Os traballadores fixos con polo menos un ano de antigüidade, terán dereito a solicitar unha excedencia especial, con reserva do posto de traballo, para o coidado persoal e directo dos fillos menores de 4 anos, tanto cando o sexa por natureza como por adopción.</p>
<p>Cando o pai e a nai traballen, só un deles poderá exercer este dereito. A dita situación de excedencia non poderá exceder para efectos de antigüidade e de cotización á Seguridade Social de tres anos.</p>
<p>Artigo 21º.-Servicio militar ou prestación social.</p>
<p>O traballador que pase a presta-lo servicio militar activo terá dereito á reserva do seu posto de traballo e cómputo de antigüidade, comunicándolle este á empresa nos dous meses anteriores a súa intención de reincorporarse ó traballo.</p>
<p>Réxime de retribucións</p>
<p>Artigo 22º.-Retribucións.</p>
<p>As retribucións entenderanse sobre xornada completa, realizándose o aboamento por meses dentro dos 3 primeiros días do mes seguinte como máximo.</p>
<p>As retribucións para o ano 2000 fíxanse na táboa anexa.</p>
<p>O traballador terá dereito a percibir anticipos a conta do traballo realizado e ata o 90% da retribución devengada.</p>
<p>Artigo 23º.-Pagas extraordinarias.</p>
<p>Os traballadores percibirán dúas gratificacións extraordinarias, que se aboarán nos meses de xuño e decembro, antes do 30 de xuño e do 15 de decembro. O importe de cada unha das pagas será dunha mensualidade de salario base convenio, aplicando o que corresponda a cada un dos niveis, mailo importe dunha mensualidade do complemento de antigüidade. Estas pagas percibiranse íntegras independentemente que o traballador estivera en situación de IT en calquera das súas modalidades durante o período do seu devengo.</p>
<p>Artigo 24º.-Complementos.</p>
<p>Antigüidade: todo o persoal afectado por este convenio percibirá un premio por antigüidade polo importe do 4% do seu salario base por cada trienio cumprido.</p>
<p>Transporte: fíxase un complemento de transporte na contía de 11.600 pesetas, que será igual para tódalas categorías e aboarase nas doce mensualidades.</p>
<p>Artigo 25º.-Horas extraordinarias.</p>
<p>O pagamento da hora extraordinaria normal será de 650 ptas./hora, nocturnas 900 ptas./hora, festivos 1.100 ptas./hora.</p>
<p>Os representantes dos traballadores recibirán periodicamente información do número de horas realizadas por traballador e por departamento.</p>
<p>Artigo 26º.-Adaptación do persoal con capacidade diminuída.</p>
<p>O persoal que, por deficiencia das súas condicións físicas ou por outras circunstancias, non estea en</p>
<p>situación de dar rendemento normal na súa categoría, pasará a outro traballo e respectaráselle o salario que tivese acreditado antes de pasar a dita situación.</p>
<p>Artigo 27º.-Incapacidade transitoria.</p>
<p>Nos períodos de baixa por accidente de traballo, hospitalización e convalecencia ata 15 días, o traballador terá dereito a que a empresa complete ó seu cargo exclusivo as prestacións da Seguridade Social, de forma que o traballador perciba durante os días de baixa o 100% do salario máis antigüidade, complemento de transporte, complemento de penosidade e nocturnidade.</p>
<p>Melloras sociais</p>
<p>Artigo 28º.-Seguros.</p>
<p>Contratarase un seguro colectivo de vida con cargo á empresa, e que abrangue todo o persoal dela.</p>
<p>O capital asegurado será equivalente ó salario anual, tomando o nivel do 1 de xaneiro de cada ano.</p>
<p>As coberturas deste seguro serán:</p>
<p>a) Morte por accidente, incluído en itinere.</p>
<p>b) Invalidez permanente absoluta: derivada de enfermidade profesional.</p>
<p>c) Gran invalidez: aboamento do capital asegurado derivado de enfermidade profesional.</p>
<p>Artigo 29º.-Roupa de traballo.</p>
<p>A empresa facilitaralle ó persoal a correspondente roupa de traballo. Serán entregados dous equipos completos ó ano, con calzado incluído. Estes serán entregados no verán e no inverno.</p>
<p>Artigo 30º.-Recoñecementos médicos.</p>
<p>Todo o persoal se someterá a unha revisión médica e xinecolóxica anual obrigatoria, que será por conta da empresa.</p>
<p>O resultado do dito recoñecemento seralle entregado a cada traballador.</p>
<p>Artigo 31º.-Saúde laboral.</p>
<p>Nomearase un comité de saúde laboral con tódalas demais normas contidas segundo a Lei 31/1995, de riscos laborais.</p>
<p>Artigo 32º.-Acción sindical.</p>
<p>Os delegados de persoal terán dereito a:</p>
<p>1. Seren informados pola dirección da empresa periodicamente, sobre a evolución xeral, situación da producción, programa de producción e evolución probable do emprego.</p>
<p>2. Anualmente, coñece-lo balance, a conta de resultados e a memoria.</p>
<p>3. A empresa informará previamente sobre sancións por faltas graves e, en especial, en supostos de despedimento.</p>
<p>4. A empresa facilitaralles ós delegados de persoal o modelo ou modelos de contrato de traballo que habitualmente utilice; igualmente, facilitaralles unha copia básica de tódolos contratos que se realicen.</p>
<p>5. Existirá un taboleiro de anuncios, que porá a empresa, para que os delegados de persoal poidan publicar, inserir, etc.</p>
<p>6. Os representantes dos traballadores deberán emitir informe previo e participar nas seguintes cuestións:</p>
<p>a) Os delegados de persoal non poderán ser discriminados na súa promoción económica ou profesional por causas ou en razón do desempeño da súa función.</p>
<p>b) Poderán exerce-la liberdade de expresión no interior da empresa nas materias propias da súa representación, podendo publicar ou distribuír, sen perturba-lo normal desenvolvemento do proceso productivo, aquelas publicacións de interese laboral ou social, e exercerán tales tarefas de acordo coa normativa legal vixente para o efecto.</p>
<p>Artigo 33º.-Asemblea de traballadores.</p>
<p>Os traballadores terán dereito a reunirse en asemblea unha vez ó mes e por un tempo máximo dunha hora durante a xornada, debéndolle comunicar a esta a súa realización cunha antelación de 48 horas, salvo situación de excepción, sempre de mutuo acordo coa empresa.</p>
<p>Artigo 34º.-Vestiarios.</p>
<p>A empresa está obrigada a facilitar unha zona de vestiarios independentemente para homes e mulleres, con duchas e armarios e o que establece a Lei de saúde laboral.</p>
<p>Táboa salarial para o ano 2000</p>
<table><tbody><tr><td></td></tr>
<tr><td></td></tr>
<tr><td>Categoría</td><td>Salario base</td><td>Complemento
especialidade</td><td>Complemento
penosidade, toxicidade,
perigosidade</td><td>Complemento
transporte</td><td>Complemento
responsabilidade</td></tr>
<tr><td></td></tr>
</tbody></table>
<table><tbody><tr><td>Responsable de equipo</td><td>82.000 pesetas</td><td>15.000 pesetas</td><td></td><td>11.600 pesetas</td><td>17.000 pesetas</td></tr>
<tr><td></td></tr>
<tr><td>Auxiliar administrativo</td><td>92.204 pesetas</td><td></td><td></td><td>11.600 pesetas</td><td></td></tr>
<tr><td></td></tr>
<tr><td>Oficial 1ª lavandería</td><td>77.000 pesetas</td><td></td><td>20% S/B</td><td>11.600 pesetas</td><td></td></tr>
<tr><td></td></tr>
<tr><td>Conductor lavandeiro</td><td>77.000 pesetas</td><td>15.000 pesetas</td><td>20% S/B</td><td>11.600 pesetas</td><td></td></tr>
<tr><td></td></tr>
<tr><td>Axudante lavandería</td><td>75.000 pesetas</td><td></td><td></td><td>11.600 pesetas</td><td></td></tr>
<tr><td></td></tr></tbody></table>

