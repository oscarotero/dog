---
date: '2013-02-04'
id: CA02-290113-0005
page: 2978
number: 24
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 17 de xaneiro de 2013, da Dirección Xeral de Conservación da
  Natureza, pola que se aproba o Plan de aproveitamento específico da anguía na
  desembocadura do río Mero para o ano 2013.
range: Resolución
url: >-
  https://www.xunta.gal/dog/Publicados/2013/20130204/AnuncioCA02-290113-0005_gl.html
---
<p>Antecedentes de feito.</p>
    <p>Primeiro. Con data do 30 de decembro de 2011 a Confraría de Pescadores da Coruña presentou un plan de aproveitamento específico para a pesca da anguía na desembocadura do río Mero para o ano 2012, de acordo co previsto no artigo 6.1 do Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia.</p>
    <p>Segundo. O expediente someteuse ao trámite de información pública durante un prazo de 15 días segundo o disposto no Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia. O prazo de información pública estableceuse mediante Anuncio do 23 de outubro de 2012 (DOG nº 216, do 13 de novembro). No antedito prazo non se presentou ningunha alegación.</p>
    <p>Terceiro. O artigo 7.3 do Decreto 130/2011 establece a necesidade de que o plan que se aproba sexa sometido a informe do Comité Provincial de Pesca Fluvial ou do Comité Permanente, da Consellería do Mar, no caso de afectar desembocaduras, e do departamento da Xunta de Galicia con competencias en materia de espazos naturais protexidos. Na reunión do Comité Permanente do 3 de agosto de 2012, emitiuse informe favorable por unanimidade. A Consellería do Medio Rural e do Mar non emitiu informe a pesar de solicitalo dúas veces.</p>
    <p>Cuarto. Segundo establece o artigo 7.5 do Decreto 130/2011, cómpre ter en conta, para a aprobación de calquera plan de aproveitamento específico da anguía, os criterios establecidos pola Decisión da Comisión Europea do 1 de outubro de 2010, criterios que se cumpren, segundo a proposta de aprobación do Servizo de Conservación da Natureza da Coruña.</p>
    <p>Fundamentos de dereito.</p>
    <p>Primeiro. O disposto no Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia.</p>
    <p>Segundo. O disposto no Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas, en relación co Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia, e o Decreto 227/2012, do 3 de decembro, polo que se establece a estrutura orgánica da Xunta de Galicia.</p>
    <p>Resolución:</p>
    <p>Visto o exposto nos antecedentes, acórdase a aprobación do Plan de aproveitamento específico da anguía na desembocadura do río Mero para o ano 2013, que figura como anexo a esta resolución.</p>
    <p>Contra esta resolución, que non esgota a vía administrativa, poderase interpor recurso de alzada ante o conselleiro de Medio Ambiente, Territorio e Infraestruturas no prazo dun mes contado a partir do día seguinte ao da súa publicación, de acordo co disposto na Lei 30/1992, do 26 de novembro, de réxime xurídico das administracións públicas e do procedemento administrativo común (BOE nº 285, do 27 de novembro).</p>
    <p>Santiago de Compostela, 17 de xaneiro de 2013</p>
    <footer><p>Ricardo García-Borregón Millán<br>Director xeral de Conservación da Natureza</p></footer>
    <h2>ANEXO<br>Plan de aproveitamento específico da anguía<br>na desembocadura do río Mero para o ano 2013</h2>
    <p>a) Artes de pesca.</p>
    <p>Arte tradicional denominada nasa voitirón con rede de malla non inferior aos 14 mm, medidos en diagonal e mollada.</p>
    <p>As ringleiras de nasas deberán situarse en dirección paralela á corrente e non poden cruzarse na canle.</p>
    <p>As artes de pesca de cada ringleira deberán estar separadas por unha distancia mínima de 25 m.</p>
    <p>Cada voitirón deberá estar debidamente identificado co número de matrícula e folio da embarcación a que pertenza.</p>
    <p>Programarase o tendido das artes de xeito que sempre quede libre un largo do río suficiente para o normal movemento das especies piscícolas migradoras.</p>
    <p>b) Proposta de zonas dentro da bacía fluvial.</p>
    <p>Delimitación: tramo do río Mero comprendido entre 100 m augas abaixo da antiga presa da Barcala ata a liña recta imaxinaria que une Punta Fiaiteira co varadoiro de Oza.</p>
    <p>c) Período de pesca.</p>
    <p>Desde o día seguinte ao da publicación desta resolución no Diario Oficial de Galicia ata o 31 de outubro de 2013.</p>
    <p>d) Número previsto de días de actividade.</p>
    <p>Os labores de pesca suspenderanse desde as 12.00 horas dos sábados ata as 12.00 horas dos luns, con carácter xeral. O número máximo previsto de días de actividade ao longo da tempada será de 176.</p>
    <p>e) Proposta de horas de pesca diarias.</p>
    <p>O horario de pesca estará comprendido entre as 12.00 horas do luns e as 12.00 horas do sábado cun máximo de oito horas diarias, e as nasas deben ser levantadas diariamente.</p>
    <p>f) Proposta de número de aparellos ou artes de pesca por persoa. </p>
    <p>O número de artes de pesca que se empregarán non poderá ser superior a dez (10) por tripulante. Ningún tripulante poderá facerse cargo das artes asignadas a outro tripulante.</p>
    <p>g) Proposta de cotas de captura diarias.</p>
    <p>Máximo: 15 quilos por día de actividade. </p>
    <p>A dimensión mínima das anguías capturadas será de 20 cm.</p>
    <p>Devolverase ao río calquera outra especie que entre nas artes.</p>
    <p>Só se autoriza a captura da anguía na fase do seu ciclo vital denominada anguía amarela, e deberanse devolver á auga, inmediatamente despois da súa captura, todos os exemplares con signos externos propios da fase denominada anguía prateada.</p>
    <p>h) Relación de embarcacións e de membros da asociación participantes no plan.</p>
    <p>Embarcación María, con matrícula 3ªCO-2-2564 e tripulada por Jesús Manuel Rodríguez Cotos.</p>
    <p>i) Proposta de sistema de rexistro das capturas e de remisión de datos ao Servizo de Conservación da Natureza da Coruña.</p>
    <p>Cada mes, a confraría remitirá ao Servizo de Conservación da Natureza unha declaración das capturas totais da embarcación, así como os días traballados. Así mesmo, remitirase o parte de capturas liberadas de lamprea, zamborca a e salmón, de ser o caso.</p>
    <p>j) Proposta de sistema de comercialización das capturas e o seu control.</p>
    <p>A comercialización levarase a cabo na lonxa, tendo a obriga de entregar a totalidade das capturas.</p>
    <p>Cada mes, xunto cos partes de capturas, remitirase ao Servizo de Conservación da Natureza o xustificante de venda na lonxa. </p>

