---
date: '1996-01-10'
id: 245E
page: 248
number: 7
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 28 de decembro de 1995 pola que se establecen axudas individuais para
  o tratamento de drogodependencias en comunidades terapéuticas.
range: Orde
url: 'https://www.xunta.gal/dog/Publicados/1996/19960110/Anuncio245E_gl.html'
---
<p>A Comunidade Autónoma de Galicia asume a competencia exclusiva en materia de asistencia social no artigo 27.23º do Estatuto de autonomía.</p>
<p>A Lei 4/1993, do 14 de abril, de servicios sociais para Galicia, establece os servicios sociais de atención especializada na área de drogodependencias, incluídas as alcohólicas, orientándoos especificamente ó desenvolvemento de programas de prevención e inserción social das persoas afectadas por calquera forma de toxicomanía; os seus artigos 50 e 51 recollen a posibilidade de lles conceder prestacións e axudas económicas periódicas ás persoas que se atopen en situacións de necesidade material e marxinación social.</p>
<p>A Consellería de Sanidade e Servicios Sociais, nos termos do Decreto 198/1994, do 16 de xuño, polo que se establece a súa estructura orgánica, é o órgano responsable da superior dirección e do control do desenvolvemento das funcións e competencias que en materia de servicios sociais, sen prexuízo das atribucións doutras consellerías, lle corresponden á Xunta de Galicia.</p>
<p>A orde da Consellería de Economía e Facenda, do 2 de xuño de 1986, modificada pola Orde do 18 de outubro de 1991, posibilita a tramitación anticipada dos expedientes de gastos imputables ó capítulo IV, no exercicio orzamentario inmediatamente anterior a aquel no que se materialice a contraprestación. Doutra banda na Lei 11/1992, do 7 de outubro, de réxime financeiro e orzamentario de Galicia, e no proxecto de Lei de orzamentos da Comunidade galega para 1996, establécense os requisitos aplicables ás subvencións concedidas pola Administración autonómica, normativa en consecuencia, á que se adaptará a presente orde, tendo</p>
<p>en conta en todo caso os principios de publicidade, obxectividade e concorrencia.</p>
<p>O Plan Autonómico sobre Drogodependencias establece, como directrices xerais, a descentralización das accións e a centralización da planificación operativa, así como a distribución equitativa de recursos en cinco áreas diferentes: prevención, asistencia, reinserción, formación e investigación.</p>
<p>Tendo en conta a demanda de axudas en materia de tratamento de drogodependencias, a conveniencia en determinados casos de levala a cabo en comunidades terapéuticas e o alto custo da estadía neste tipo de centros non dependentes do Plan Autonómico sobre Drogodependencias, faise necesaria a existencia de axudas orientadas a sufraga-lo seu importe total durante o período de vixencia da presente orde.</p>
<p>Por todo o anteriormente exposto, en virtude das competencias que teño atribuídas para a debida aplicación dos créditos orzamentarios para o fin para o que foron establecidos,</p>
<p>DISPOÑO:</p>
<p>Artigo 1º.-Obxecto da convocatoria.</p>
<p>1.1. A presente orde ten por obxecto o establecemento de axudas individuais para o tratamento de drogodependencias, incluídaa as alcohólicas, en comunidades terapéuticas situadas tanto na Comunidade Autónoma de Galicia como no resto do territorio nacional.</p>
<p>As ditas comunidades terapéuticas, en todo caso, deberán contar coa autorización de funcionamiento outorgada pola Administración autonómica respectiva.</p>
<p>1.2. A solicitude, tramitación e concesión das axudas obxecto da presente orde axustaranse ó disposto no artigo 78 da Lei 11/1992, do 7 de outubro, de réxime financeiro e orzamentario de Galicia, á orde da Consellería de Economía e Facenda, do 2 de xuño de 1986, modificada pola Orde de 18 de outubro de 1991 e ó que estableza a Lei de orzamentos da Comunidade Autonóma galega para 1996.</p>
<p>1.3. A concesión das axudas pola contía global destinada para tal fin, imputarase á partida orzamentaria 11.02.212A.488.0 dos orzamentos da Comunidade Autónoma de Galicia para 1996.</p>
<p>Artigo 2º.-Beneficiarios.</p>
<p>Poderán ser beneficiarios destas axudas as persoas afectadas por algún tipo de toxicomanía que residan na Comunidade Autónoma de Galicia e reúnan os seguintes requisitos:</p>
<p>2.1. Existencia dunha necesidade real e obxectiva do tratamento neste tipo de recurso.</p>
<p>2.2. Non percibir prestación económica de análoga natureza e finalidade a cargo de institucións ou organismos públicos e/ou privados.</p>
<p>Artigo 3º.-Contía.</p>
<p>A contía das axudas poderá chegar á totalidade dos gastos derivados da estadía e do tratamento na comunidade terapéutica.</p>
<p>Artigo 4º.-Solicitude e documentación.</p>
<p>4.1. As solicitudes formalizaranse mediante instancia segundo o modelo oficial que se xunta como anexo á presente orde, debidamente cubertas polo beneficiario ou polo seu representante legal, se é o caso.</p>
<p>4.2. Documentación que se presentará coa solicitude:</p>
<p>4.2.1. Fotocopia do DNI do beneficiario ou do seu representante legal, dado o caso.</p>
<p>4.2.2. Informe da Unidade Asistencial de Drogodependencias da rede do Plan Autonómico sobre Drogodependencias correspondente ó seu ámbito territorial, conforme a que o ingreso na comunidade terapéutica é ou non necesario para o tratamento de quen solicita a axuda.</p>
<p>4.2.3. Informe social expedido polos servicios sociais de base.</p>
<p>4.2.4. Xustificante dos ingresos económicos da unidade familiar, última declaración do imposto sobre a renda das persoas físicas ou certificación negativa da correspondente delegación de Facenda en caso de non a presentar.</p>
<p>4.2.5. No caso de que estea ou estivese a tratamento por causa da mesma natureza, informes de que dispoña.</p>
<p>4.2.6. Certificación expedida polo representante da comunidade terapéutica, na que se acredite que o solicitante está ingresado ou ten demandado o seu ingreso nela así como o custo real do tratamento.</p>
<p>4.2.7. Declaración de non percibir outras axudas públicas para igual concepto ou, en caso contrario, o seu importe total.</p>
<p>Artigo 5º.-Prazo de presentación.</p>
<p>As solicitudes deberán ser presentadas nun prazo de dous meses, contados desde a entrada en vigor da presente orde.</p>
<p>Artigo 6º.-Tramitación.</p>
<p>6.1. Presentación das solicitudes.</p>
<p>As solicitudes formalizaranse perante as delegacións provinciais da Consellería de Sanidade e Servicios Sociais, centros de servicios sociais, servicios sociais municipais e/ou de conformidade co previsto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>6.2. Se a solicitude tivese algún defecto ou non se presentase algún dos documentos, requirirase o interesado para que, no prazo de dez días, emende os defectos ou faltas observadas ou xunte a documentación preceptiva, coa indicación de que, se así non o fixera, se arquivará a súa solicitude sen máis trámite.</p>
<p>Artigo 7º.-Comisión de valoración.</p>
<p>7.1. Unha vez completados os expedientes pasarán á comisión de valoración a cal, unha vez estudiada cada solicitude, efectuará proposta de resolución que lle remitirá ó delegado provincial da Consellería de Sanidade e Servicios Sociais.</p>
<p>7.2. Para tal efecto, en cada delegación provincial constituirase unha comisión de valoración composta polos seguintes membros:</p>
<p>-Presidente: xefe da área de Servicios Sociais.</p>
<p>-Vocais: 2 funcionarios da área de Servicios Sociais, designados polo delegado provincial, un dos cales deberá se-lo xefe de servicio, actuando calquera deles como secretario.</p>
<p>7.3. Ás reunións da comisión poderán asistir un representante da oficina do comisionado do Plan Autonómico sobre Drogodependencias, con voz e voto, así como un representante da Intervención Territorial que actuará con voz pero sen voto.</p>
<p>7.4. Se por calquera causa algún dos seus compoñentes non puidese asistir ás reunións, será substituído polo que designe o órgano competente para o outorgamento das axudas, debendo recaer, sempre que sexa posible, noutro funcionario do mesmo servicio có substituído.</p>
<p>Artigo 8º.-Orde de prelación na concesión de axudas.</p>
<p>Dado o carácter limitativo dos créditos destinados a estas axudas, a comisión de valoración establecerá unha orde de prelación para as propostas de resolución, de acordo coas circunstancias persoais, sociais, económicas e cargas familiares dos solicitantes, valoradas conxuntamente.</p>
<p>Artigo 9º.-Resolución.</p>
<p>9.1. A resolución das axudas, unha vez formulada proposta de resolución polas comisións de valoración e fiscalizadas polas respectivas intervencións territoriais, corresponderalles, por delegación expresa do conselleiro de Sanidade e Servicios Sociais, ós delegados provinciais da consellería, especificando, en cada caso, a comunidade terapéutica na que o beneficiario recibirá o tratamento, así como o importe da axuda que se lle concede.</p>
<p>9.2. De igual xeito poderán modificarse as devanditas resolucións pola alteración das circunstancias que serviron de base para o seu outorgamento.</p>
<p>A resolución notificaráselle ó interesado ou ó representante legal, se é o caso, no enderezo que figure na solicitude e á comunidade terapéutica correspondente.</p>
<p>En todo caso as resolucións desestimatorias da petición deberán ser motivadas.</p>
<p>Artigo 10º.-Seguimento.</p>
<p>Trimestralmente presentarase un informe, expedido pola comunidade terapéutica na que estea o beneficiario, no que se faga consta-la súa evolución.</p>
<p>Artigo 11º.-Pagamento.</p>
<p>O pagamento efectuarase, en prazos trimestrais, directamente á comunidade terapéutica á que acuda o beneficiario, segundo o acordo con aquela en cada caso, unha vez recibida a certificación do responsable do centro sobre a permanencia nel do beneficiario, segundo o establecido no artigo anterior.</p>
<p>Artigo 12º.-Comprobación.</p>
<p>Os perceptores das axudas ou subvencións quedan sometidos ás actuacións de comprobación que acorde a Consellería de Sanidade e Servicios Sociais.</p>
<p>Disposicións adicionais</p>
<p>Primeira.-O incumprimento total ou parcial de calquera das condicións establecidas na presente orde, especialmente o abandono do tratamento por parte do beneficiario, así como a duplicidade de axudas con cargo a outros créditos dos orzamentos xerais do Estado, da Seguridade Social, Administración institucional, autonómica ou local, constituirá causa determinante de revogación da axuda e do reintegro desta, xunto cos xuros de demora, por parte do beneficiario ou solicitante, segundo o disposto no artigo 78.5º da Lei 11/1992, do 7 de outubro, de réxime financeiro e orzamentario de Galicia.</p>
<p>Segunda.-A concesión destas axudas terá como límite global o do crédito consignado nos orzamentos para estes fins.</p>
<p>Terceira.-As delegacións provinciais da Consellería de Sanidade e Servicios Sociais poderán requirir, en todo momento, a documentación orixinal que consideren necesaria para acreditar mellor o exacto cumprimento das condicións esixidas.</p>
<p>Disposicións derradeiras</p>
<p>Primeira.-Facúltase o director xeral de Servicios Sociais para, no exercicio das súas competencias, dicta-las disposicións necesarias para o desenvolvemento e execución desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de decembro de 1995.</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>
<p>4</p>

