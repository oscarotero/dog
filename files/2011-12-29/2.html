---
date: '2011-12-29'
id: C3C1-201211-10080
page: 38720
number: 248
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  DECRETO 234/2011, do 2 de decembro, polo que se declara a urxente ocupación,
  para efectos de expropiación forzosa, dos bens e dereitos necesarios para a
  realización das obras do proxecto de captación e conexión á rede existente de
  abastecemento de auga en Fontangordo (Vilaboa) do concello da Pontenova.
range: Decreto
url: >-
  https://www.xunta.gal/dog/Publicados/2011/20111229/AnuncioC3C1-201211-10080_gl.html
---
<p>O Concello da Pontenova, en sesión celebrada o día cinco de maio de dous mil once, aprobou o proxecto de obras de captación e conexión á rede existente de abastecemento de auga en Fontangordo, e na mesma sesión, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada na Consellería de Presidencia, Administracións Públicas e Xustiza e contén a xustificación acreditativa da motivación para a declaración de urxente ocupación.</p>
    <p>O expediente tratouse na comisión de secretarios xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala o concello e o informe do técnico, os veciños do lugar de Fontangordo, na parroquia de Vilaboa, tiñan unha rede de abastecemento particular que daba servizo a catorce veciños do lugar e á gandaría existente. A subministración é escasa e con tempo insuficiente.</p>
    <p>En datas recentes executouse un dos tramos do abastecemento de auga. Preténdese coa presente obra conectar o tramo executado co depósito xa existente e, deste xeito, poder dar unha correcta distribución de auga. A obra, incluída no Plan de Obras de Mellora Ambiental 2007-2008 de Augas de Galicia, é necesaria e precisa para o conxunto dos veciños, resultando imprescindible para a súa posta en funcionamento a realización do tramo obxecto da expropiación.</p>
    <p>A urxencia vén motivada por tratarse dun servizo mínimo e obrigatorio que o Concello da Pontenova debe prestar aos cidadáns segundo o teor do establecido no artigo 81.a) da Lei 5/1997, do 22 de xullo, de Administración local de Galicia. Por iso, e coa finalidade de dotar de abastecemento domiciliario de auga potable os veciños de Fontangordo, na parroquia de Vilaboa, é necesaria a declaración de urxente ocupación.</p>
    <p>A competencia para a declaración da urxente ocupación corresponde ao Consello da Xunta de Galicia segundo o disposto nos artigos 27.2.º e 28.2.º do Estatuto de autonomía de Galicia.</p>
    <p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día dous de decembro de dous mil once,</p>
    <h2>DISPOÑO:</h2>
    <p>Artigo único.</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de obras de captación e conexión á rede existente de abastecemento de auga en Fontangordo (Vilaboa) do Concello da Pontenova, debendo, se for o caso, unha vez ocupados os terreos necesarios, obter as autorizacións que fosen necesarias dos organismos competentes, con carácter previo ao inicio das obras.</p>
    <p>Santiago de Compostela, dous de decembro de dous mil once.</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Conselleiro de Presidencia, Administracións Públicas e Xustiza</p>

