---
date: '2018-03-26'
id: G0423-150318-0002
page: 17117
number: 60
agency: Consellería de Infraestruturas e Vivenda
section: III. Outras disposicións.
title: >-
  EXTRACTO da Orde do 14 de marzo de 2018 pola que se aproban as bases
  reguladoras das subvencións do Programa de instalación de ascensores e outros
  dispositivos de accesibilidade en edificios de tipoloxía residencial
  colectiva, nas súas vivendas dúplex e en vivendas unifamiliares, e se procede
  á súa convocatoria para o ano 2018, con carácter plurianual.
range: Orde
url: >-
  https://www.xunta.gal/dog/Publicados/2018/20180326/AnuncioG0423-150318-0002_gl.html
---
<p>BDNS (Identif.): 390533.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo pode consultarse na Base de datos nacional de subvencións (http://www.pap.minhap.gob.es/bdnstrans/index):</p>
    <p>Primeiro. Entidades beneficiarias</p>
    <p>Poderán beneficiarse destas axudas as comunidades de persoas propietarias, as persoas físicas propietarias únicas de edificios de vivendas, as persoas físicas propietarias dun dúplex nun edificio de tipoloxía residencial colectiva e as persoas físicas propietarias dunha vivenda unifamiliar.</p>
    <p>Segundo. Obxecto</p>
    <p>Subvencións dirixidas á instalación de ascensores e outros dispositivos de accesibilidade en edificios de tipoloxía residencial colectiva, nas súas vivendas dúplex, así como en vivendas unifamiliares, que carezan deles.</p>
    <p>Terceiro. Bases reguladoras</p>
    <p>As bases reguladoras son as contidas nesta orde.</p>
    <p>Cuarto. Orzamento</p>
    <p>2.500.000 euros, coa seguinte repartición plurianual:</p>
    <p>Anualidade 2018: por importe de 1.500.000 euros.</p>
    <p>Anualidade 2019: por importe de 1.000.000 euros.</p>
    <p>Esta contía poderá ser obxecto de ampliación por resolución ditada pola persoa titular da Dirección Xeral do IGVS, e terá efecto logo da súa publicación no Diario Oficial de Galicia, de conformidade co establecido no artigo 30 do regulamento da Lei 9/2007, do 13 de xuño.</p>
    <p>A contía das subvencións determinarase en función do número de vivendas da edificación e segundo a súa situación, de conformidade cos seguintes criterios:</p>
    <p>a) Para as edificacións e vivendas sitas en ámbitos históricos e dos Camiños de Santiago:</p>
    <p>– Vivendas unifamiliares e dúplex: 60 % do gasto subvencionable sen que poida exceder os 4.500 euros.</p>
    <p>– Edificios de tipoloxía residencial colectiva cun número de vivendas igual ou inferior a 8: 60 % do gasto subvencionable, sen que poida exceder os 35.000 euros.</p>
    <p>– Edificios de tipoloxía residencial colectiva cun número de vivendas superior a 8: 60 % do gasto subvencionable, sen que poida exceder os 28.000 euros.</p>
    <p>b) Para as edificacións e vivendas que non estean situadas en ámbitos históricos e dos Camiños de Santiago:</p>
    <p>– Vivendas unifamiliares e dúplex: 60 % do gasto subvencionable, sen que poida exceder os 2.500 euros.</p>
    <p>– Edificios de tipoloxía residencial colectiva cun número de vivendas igual ou inferior a 8: 60 % do gasto subvencionable, sen que poida exceder os 25.000 euros.</p>
    <p>– Edificios de tipoloxía residencial colectiva cun número de vivendas superior a 8: 60 % do gasto subvencionable, sen que poida exceder os 18.000 euros.</p>
    <p>c) En calquera caso, cando a actuación consista na instalación dun salvaescaleiras a contía da subvención será dun 60 % do gasto subvencionable, sen que poida exceder os 1.000 euros, en caso de salvaescaleiras de cadeira, e de 2.000 euros, en caso de salvaescaleiras de plataforma.</p>
    <p>Quinto. Prazo de presentación de solicitudes</p>
    <p>O prazo de presentación de solicitudes comezará o día seguinte ao da publicación desta orde no Diario Oficial de Galicia e rematará o 30 de maio de 2018 e, en todo caso, no momento do esgotamento do crédito orzamentario, o que será publicado no Diario Oficial de Galicia mediante resolución ditada pola persoa titular da Dirección Xeral do IGVS.</p>
    <p>Santiago de Compostela, 14 de marzo de 2018</p>
    <footer><p>Joaquín Macho Canales<br>Secretario xeral da Consellería de Infraestruturas e Vivenda</p></footer>

