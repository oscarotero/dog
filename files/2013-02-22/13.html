---
date: '2013-02-22'
id: C3K1-200213-0001
page: 5277
number: 38
agency: Consellería de Sanidade
section: III. Outras disposicións.
title: >-
  ORDE do 20 de febreiro de 2013 pola que se determinan os servizos mínimos
  dirixidos a garantir os servizos esenciais durante á folga convocada no sector
  de transporte de enfermos e accidentados en ambulancia na Comunidade Autónoma
  de Galicia.
range: Orde
url: >-
  https://www.xunta.gal/dog/Publicados/2013/20130222/AnuncioC3K1-200213-0001_gl.html
---
<p>O artigo 28.2 da Constitución española recoñece o dereito á folga como dereito fundamental da persoa. </p>
    <p>O exercicio deste dereito na Administración e nas empresas, entidades e institucións públicas ou privadas que presten servizos públicos ou de recoñecida e inaprazable necesidade, está condicionado ao mantemento dos servizos esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a sanidade.</p>
    <p>O exercicio público da prestación da asistencia sanitaria non se pode ver afectado gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
    <p>O artigo 3 do citado decreto faculta os conselleiros competentes por razón dos servizos esenciais afectados para que, mediante orde e diante de cada situación de folga, decidan o mínimo de actividade necesaria para asegurar o mantemento de tales servizos, así como para determinar o persoal necesario para a súa prestación.</p>
    <p>A folga foi convocada polas organizacións sindicais CC.OO., CIG e UGT, está dirixida a todos os traballadores e traballadoras das empresas e centros de traballo afectados polo convenio colectivo de transporte de enfermos e accidentados en ambulancia na Comunidade Autónoma de Galicia, e levarase a efecto todos os xoves e venres desde as 00.00 horas do día 25 de febreiro ata as 24.00 horas do día 5 marzo de 2013.</p>
    <p>Con base no anterior, e despois da audiencia ao comité de folga e aos responsables das prestacións de transporte sanitario no ámbito da folga, a conselleira</p>
    <h2>DISPÓN:</h2>
    <p>Artigo 1</p>
    <p>A convocatoria de folga que afecta o persoal das empresas e centros de traballo afectados polo convenio colectivo de transporte de enfermos e accidentados en ambulancia na Comunidade Autónoma de Galicia, que terá efecto desde as 00.00 horas do día 25 de febreiro ata as 24.00 horas do día 5 marzo de 2013, enténdese condicionada ao mantemento dos servizos mínimos que se establecen nesta orde. </p>
    <p>O ámbito da folga abrangue: </p>
    <p>1) Transporte sanitario urxente, organizado e xestionado pola Fundación Pública Urxencias Sanitarias Galicia 061 a través da RTSUG (Rede de transporte sanitario urxente de Galicia). O servizo préstase mediante: </p>
    <p>– Ambulancias asistenciais de soporte vital avanzado (AA-SVA) medicalizadas ou UVI móbiles, é dicir, ambulancias tipo C concertadas por US-061, que se corresponden cun total de 10 unidades situadas en 10 bases. O horario de servizo é de 24 horas.</p>
    <p>– Ambulancias asistenciais de soporte vital básico (AA-SVB), é dicir, ambulancias tipo B concertadas por US-061 que se corresponden cun total de 101 unidades. O número de bases por provincia é a seguinte: 31 bases na provincia da Coruña con 36 vehículos, 19 bases na provincia de Lugo con 20 vehículos, 14 bases na provincia de Ourense con 15 vehículos, e 23 bases na provincia de Pontevedra con 30 vehículos. </p>
    <p>2) Transporte sanitario das altas hospitalarias e traslados intercentros, organizado e xestionado desde os hospitais e prestado con ambulancias tipo convencional, asistencial de soporte vital básico e asistencial de soporte vital avanzado.</p>
    <p>3) Transporte sanitario non urxente, xestionado desde os centros e estruturas do Servizo Galego de Saúde e prestado con ambulancias tipo convencional, asistencial de soporte vital básico e vehículos de transporte sanitario colectivo.</p>
    <p>4) Transporte sanitario prestado polas empresas que afecten enfermos ou accidentados na Comunidade Autónoma, non incluído nos puntos anteriores.</p>
    <p>A Rede de transporte sanitario urxente de Galicia (RTSUG) está organizada de acordo cunha superficie, unha poboación e un complexo mapa de isócronas, onde cada recurso garante o servizo a unha poboación nunha área determinada, cun persoal especificamente formado para este tipo de asistencia, e sobre a base de que poden ocorrer accidentes e darse situacións de urxencia de difícil resolución se non están dispoñibles todos os recursos de transporte urxente, dado que non se pode prever a demanda. O número de ambulancias contratadas está axustado a esa finalidade. En consecuencia, para garantir a protección á saúde da poboación e dar resposta ao 100 % dos servizos solicitados pola Fundación Pública Urxencias Sanitarias 061, neste ámbito imponse unha cobertura do 100 % das unidades.</p>
    <p>O resto dos traslados que se establecen como esenciais xustifícanse polas necesidades asistenciais específicas de diferentes grupos, e tamén para garantir a protección do dereito á saúde de pacientes en situacións especiais e aos que calquera demora na asistencia derivada da falta de medios de transporte e asistencia adecuada poida desencadear un risco vital.</p>
    <p>Os servizos mínimos que se fixan resultan totalmente imprescindibles para manter a necesaria cobertura asistencial respecto ao transporte sanitario a través das empresas afectadas pola folga, coa finalidade de evitar que se produzan prexuízos graves para a saúde.</p>
    <p>Tales mínimos responden á necesidade de compatibilizar o respecto ineludible ao exercicio do dereito á folga coa adecuada atención a enfermos e accidentados que, baixo ningún concepto, poden quedar desasistidos polas características do servizo dispensado.</p>
    <p>Os criterios reitores para a determinación do persoal necesario para o mantemento dos servizos esenciais na folga referida son os seguintes:</p>
    <p>1) Unha cobertura do 100 % das unidades respecto da atención urxente prestada a través do 061. </p>
    <p>2) O 100 % dos servizos de transporte para enfermos que requiran tratamentos continuados de oncoloxía e diálise. </p>
    <p>3) Para a realización de traslados inter e intrahospitalarios e doutros servizos que poderán ser demandados polos centros hospitalarios, mantendo como mínimo un vehículo, determinarase o 50 % dos recursos por quendas de traballo, que ten que incluír inescusablemente os vehículos de soporte vital avanzado asignados a cada centro. </p>
    <p>4) No traslado para consultas externas e probas diagnósticas en pacientes ambulatorios, cubrirase o servizo no caso de que o paciente necesite padiola.</p>
    <p>Os vehículos que resulten precisos para o mantemento dos servizos mínimos, consonte os anteriores criterios reitores, contarán coa dotación mínima de persoal establecida na normativa vixente.</p>
    <p>Artigo 2</p>
    <p>Con base nos criterios anteriores, no anexo desta orde recóllense as bases e ambulancias asistenciais básicas e avanzadas medicalizadas precisas para cubrir os servizos mínimos durante a folga.</p>
    <p>A determinación concreta do persoal que debe cubrir os servizos mínimos será realizada pola dirección da empresa, mediante comunicación nominativa e individual do dito persoal.</p>
    <p>A designación deberá ser publicada nos taboleiros de anuncios da empresa con antelación ao comezo da folga.</p>
    <p>O persoal designado que desexe exercer o seu dereito de folga poderá instar a súa substitución por outro/a profesional da empresa que voluntariamente acepte o cambio de xeito expreso.</p>
    <p>No expediente de determinación de servizos mínimos da empresa, que estará dispoñible para xeral coñecemento do persoal destinatario, deberá quedar constancia dos criterios e xustificación ponderados para determinar os ditos servizos.</p>
    <p>Artigo 3</p>
    <p>Os paros e alteracións no traballo por parte do persoal necesario para o mantemento dos servizos mínimos determinados serán considerados ilegais para os efectos do establecido no artigo 16.1 do Real decreto lei 17/1977, do 4 de marzo (BOE nº 58, do 9 de marzo).</p>
    <p>Artigo 4</p>
    <p>O disposto nos artigos anteriores non significará ningún tipo de limitación dos dereitos que a normativa reguladora da folga recoñece ao persoal nesta situación, nin tampouco sobre a tramitación e efectos das peticións que a motiven.</p>
    <p>Artigo 5</p>
    <p>Sen prexuízo do que establecen os artigos anteriores, deberanse observar as normas legais e regulamentarias vixentes en materia de garantías á poboación e usuarios dos servizos sanitarios. Os altercados ou incidentes que se produzan serán obxecto de sanción de acordo coas normas vixentes.</p>
    <p>Disposición derradeira</p>
    <p>A presente orde producirá efectos e entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 20 de febreiro de 2013 </p>
    <footer><p>Rocío Mosquera Álvarez<br>Conselleira de Sanidade </p></footer>
    <h2>Anexo<br>Bases e ambulancias asistenciais básicas e avanzadas medicalizadas precisas para cubrir os servizos mínimos durante a folga</h2>
    <p>Provincia da Coruña:</p>
    <table>
     <tbody>
      <tr>
       <td>A Coruña (3)</td>
       <td>*Narón</td>
      </tr>
      <tr>
       <td>Arteixo</td>
       <td>Negreira</td>
      </tr>
      <tr>
       <td>Arzúa</td>
       <td>Noia</td>
      </tr>
      <tr>
       <td>As Pontes</td>
       <td>Oleiros</td>
      </tr>
      <tr>
       <td>Betanzos</td>
       <td>Ordes</td>
      </tr>
      <tr>
       <td>Boiro</td>
       <td>Ortigueira</td>
      </tr>
      <tr>
       <td>Cambre</td>
       <td>Padrón</td>
      </tr>
      <tr>
       <td>Carballo (2)</td>
       <td>Ponteceso</td>
      </tr>
      <tr>
       <td>Cariño</td>
       <td>Pontedeume</td>
      </tr>
      <tr>
       <td>Cedeira</td>
       <td>Ribeira</td>
      </tr>
      <tr>
       <td>Cee</td>
       <td>Sada</td>
      </tr>
      <tr>
       <td>Cerceda</td>
       <td>Santa Comba</td>
      </tr>
      <tr>
       <td>Ferrol (2)</td>
       <td>Santiago (2)</td>
      </tr>
      <tr>
       <td>Mazaricos</td>
       <td>Teixeiro</td>
      </tr>
      <tr>
       <td>Melide</td>
       <td>Vimianzo</td>
      </tr>
      <tr>
       <td>Muros</td>
       <td>Total provincia da Coruña: 31 bases/36 ambulancias</td>
      </tr>
     </tbody>
    </table>
    <p>Provincia de Lugo:</p>
    <table>
     <tbody>
      <tr>
       <td>Becerreá</td>
       <td>Monforte</td>
      </tr>
      <tr>
       <td>Guitiriz</td>
       <td>Navia de Suarna</td>
      </tr>
      <tr>
       <td>Burela</td>
       <td>Palas de Rei</td>
      </tr>
      <tr>
       <td>O Corgo</td>
       <td>A Pontenova</td>
      </tr>
      <tr>
       <td>Chantada</td>
       <td>Quiroga</td>
      </tr>
      <tr>
       <td>A Fonsagrada</td>
       <td>Ribadeo</td>
      </tr>
      <tr>
       <td>*Foz</td>
       <td>Sarria</td>
      </tr>
      <tr>
       <td>Lugo (2)</td>
       <td>Vilalba</td>
      </tr>
      <tr>
       <td>Meira</td>
       <td>Viveiro</td>
      </tr>
      <tr>
       <td>Mondoñedo</td>
       <td>Total provincia de Lugo: 19 bases/20 ambulancias</td>
      </tr>
     </tbody>
    </table>
    <p>Provincia de Ourense:</p>
    <table>
     <tbody>
      <tr>
       <td>A Gudiña</td>
       <td>Ourense (2)</td>
      </tr>
      <tr>
       <td>Allariz</td>
       <td>A Pobra de Trives</td>
      </tr>
      <tr>
       <td>Bande</td>
       <td>Ribadavia</td>
      </tr>
      <tr>
       <td>O Carballiño</td>
       <td>Verín</td>
      </tr>
      <tr>
       <td>Castro Caldelas</td>
       <td>Viana do Bolo</td>
      </tr>
      <tr>
       <td>Celanova</td>
       <td>Xinzo de Limia</td>
      </tr>
      <tr>
       <td>Maceda</td>
       <td rowspan="2">Total provincia de Ourense: 14 bases/15 ambulancias</td>
      </tr>
      <tr>
       <td>O Barco</td>
      </tr>
     </tbody>
    </table>
    <p>Provincia de Pontevedra:</p>
    <table>
     <tbody>
      <tr>
       <td>A Cañiza</td>
       <td>Nigrán</td>
      </tr>
      <tr>
       <td>A Estrada</td>
       <td>O Grove</td>
      </tr>
      <tr>
       <td>A Guarda</td>
       <td>*Ponteareas (2)</td>
      </tr>
      <tr>
       <td>*Arbo</td>
       <td>Pontevedra (2)</td>
      </tr>
      <tr>
       <td>Bueu</td>
       <td>O Porriño</td>
      </tr>
      <tr>
       <td>**Baiona</td>
       <td>Sanxenxo</td>
      </tr>
      <tr>
       <td>Caldas de Reis</td>
       <td>Redondela</td>
      </tr>
      <tr>
       <td>Cambados</td>
       <td>Silleda</td>
      </tr>
      <tr>
       <td>Cangas</td>
       <td>Tui</td>
      </tr>
      <tr>
       <td>Lalín</td>
       <td>*Vigo (6)</td>
      </tr>
      <tr>
       <td>*Marín</td>
       <td>Vilagarcía</td>
      </tr>
      <tr>
       <td>Moaña</td>
       <td>Total provincia de Pontevedra: 23 bases/30 ambulancias</td>
      </tr>
     </tbody>
    </table>
    <table>
     <tbody>
      <tr>
       <td>Total Galicia: 87 bases/101 ambulancias</td>
      </tr>
     </tbody>
    </table>
    <p>* Estas unidades están operativas 12 horas en horario diúrno. Este mesmo horario correspóndese co de tres das unidades de Vigo e unha das unidades de Ponteareas. </p>
    <p>** Esta unidade está operativa doce horas en horario diúrno de luns a venres e vinte e catro horas os sábados e domingos.</p>
    <p>Entre paréntese figura o número de recursos cando a base ten máis de un.</p>
    <p>• Ambulancias medicalizadas:</p>
    <table>
     <tbody>
      <tr>
       <td>A Coruña (2)</td>
       <td>Vigo</td>
      </tr>
      <tr>
       <td>Ferrol</td>
       <td>Mos</td>
      </tr>
      <tr>
       <td>Lugo</td>
       <td>Santiago</td>
      </tr>
      <tr>
       <td>Ourense</td>
       <td>Foz</td>
      </tr>
      <tr>
       <td>Pontevedra</td>
       <td></td>
      </tr>
     </tbody>
    </table>

