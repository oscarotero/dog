---
date: '2017-03-24'
id: G0244-200317-0004
page: 14203
number: 59
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  EXTRACTO da Resolución do 17 de marzo de 2017, da Secretaría Xeral da
  Igualdade, pola que se regulan as bases para a concesión das axudas
  establecidas no artigo 27 da Lei orgánica 1/2004, do 28 de decembro, de
  medidas de protección integral contra a violencia de xénero, e no artigo 43 da
  Lei 11/2007, do 27 de xullo, galega para a prevención e o tratamento integral
  da violencia de xénero, e se procede á súa convocatoria para o ano 2017 (axuda
  establecida no artigo 27 da Lei orgánica 1/2004, do 28 de decembro, de medidas
  de protección integral contra a violencia de xénero).
range: Resolución
url: >-
  https://www.xunta.gal/dog/Publicados/2017/20170324/AnuncioG0244-200317-0004_gl.html
---
<p>BDNS (Identif.): 339431.</p>
    <p>De conformidade co previsto no artigo 17.3.b) e no artigo 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base de datos nacional de subvencións (BDNS) (http://www.pap.minhap.gob.es/bdnstrans/index):</p>
    <p>Primeiro. <em>Persoas beneficiarias</em></p>
    <p>1. Poderán ser beneficiarias destas axudas as mulleres maiores de idade ou emancipadas, vítimas de violencia de xénero.</p>
    <p>2. Ademais, entre outros, deberán cumprir os seguintes requisitos: a) non convivir co agresor; b) estar empadroada e ter residencia efectiva na Comunidade Autónoma de Galicia e, no caso das mulleres estranxeiras, ter permiso de residencia; c) Ter especiais dificultades para obter un emprego; d) Carecer de rendas que, en cómputo mensual, superen o 75 % do salario mínimo interprofesional vixente, excluída a parte proporcional de dúas pagas extraordinarias. </p>
    <p>3. Non poderán ser beneficiarias as mulleres que percibisen esta axuda ou a axuda periódica establecida no artigo 39 da Lei 11/2007, do 27 de xullo, galega para a prevención e o tratamento integral da violencia de xénero con anterioridade.</p>
    <p>Segundo. <em>Obxecto</em></p>
    <p>Estas axudas concédense en réxime de concorrencia non competitiva e a súa finalidade é proporcionarlles apoio económico ás mulleres que sofren violencia de xénero.</p>
    <p>Terceiro. <em>Bases reguladoras</em></p>
    <p>Resolución do 17 de marzo de 2017, da Secretaría Xeral da Igualdade, pola que se regulan as bases para a concesión das axudas establecidas no artigo 27 da Lei orgánica 1/2004, do 28 de decembro, de medidas de protección integral contra a violencia de xénero, e no artigo 43 da Lei 11/2007, do 27 de xullo, galega para a prevención e o tratamento integral da violencia de xénero, e se procede á súa convocatoria para o ano 2017.</p>
    <p>Cuarto. <em>Importe</em></p>
    <p>Para a concesión destas axudas destínase crédito por un importe total de catrocentos mil euros (400.000,00 €).</p>
    <p>O importe xeral desta axuda será o equivalente a seis meses do subsidio por desemprego vixente, e que pode chegar a ser o equivalente a doce, dezaoito ou vinte e catro meses do subsidio por desemprego vixente en función das rendas e ingresos, das responsabilidades familiares, ou do grao de discapacidade da solicitante e/ou familiares ou menores acollidos/as a cargo.</p>
    <p>Quinto. <em>Prazo de presentación de solicitudes</em></p>
    <p>O prazo de presentación de solicitudes comeza o día seguinte ao da publicación desta convocatoria no <em>Diario Oficial de Galicia </em>e rematará o 30 de novembro de 2017. </p>
    <p>Santiago de Compostela, 17 de marzo de 2017</p>
    <footer><p>Susana López Abella<br>Secretaria xeral da Igualdade</p></footer>

