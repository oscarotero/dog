---
date: '2000-01-28'
id: '3016'
page: 1175
number: 19
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 19 de xaneiro de 2000 pola que se aproba o deslindamento do monte
  veciñal en man común Frexulfe, pertencente á comunidade de Frexulfe do
  municipio do Valadouro (Lugo).
range: Orde
url: 'https://www.xunta.gal/dog/Publicados/2000/20000128/Anuncio3016_gl.html'
---
<p>Examinado o expediente de deslindamento do monte veciñal en man común Frexulfe, pertencente á comunidade de Frexulfe do municipio do Valadouro (Lugo) e tendo en conta os seguintes antecedentes de feito:</p>
<p>1. Que o Xurado Provincial de Montes en Man Común de Lugo en Resolución do 30 de xuño de 1980 clasificou como tal o monte Frexulfe, asignando a súa pertenza á parroquia de Frexulfe e recoñecendo como tal os límites:</p>
<p>N: termos e montes das parroquias de San Tomé e Recaré.</p>
<p>S: termo e monte da parroquia do Cadramón.</p>
<p>L: concello de Alfoz.</p>
<p>O: concello de Ourol.</p>
<p>2. Que ó ter uns límites tan extensos e imprecisos, os conflictos coas comunidades veciñas e cos particulares foron frecuentes, polo que o 14 de xuño de 1996 o presidente da comunidade propietaria, ó abeiro do establecido na Lei 13/1989, do 10 de outubro, de montes veciñais en man común, solicitou que se levara a cabo o deslindamento total do monte e con data 18 de setembro do mesmo ano o director xeral de Montes e Medio Ambiente Natural aprobou o mesmo e declarou o monte en estado de deslindamento.</p>
<p>3. Que a tramitación previa ó apeo foi executada cumprindo as prescricións establecidas nos artigos 96 e seguintes do Regulamento de montes aprobado polo Decreto 485/1962, do 22 de febreiro.</p>
<p>A documentación que os distintos afectados presentaron foi remitida ó Gabinete Xurídico Territorial de Lugo para o seu exame, cualificación e informe.</p>
<p>4. Que o apeo se iniciou, de acordo coa data e o lugar anunciados previamente, levándose a cabo sen que se rexistrasen incidentes.</p>
<p>5. Que o 11 de novembro de 1998 o enxeñeiro operador elaborou o seu informe-proposta no que estima que os predios sobre os que se presentou documentación non se encontran afectadas polo monte Frexulfe e que este consta de dúas parcelas.</p>
<p>6. Que no período legal de reclamacións se presentaron oito:</p>
<p>-Celso Pernas Vivero, como presidente da comunidade propietaria, mostra a súa desconformidade co apeo dos piquetes 41 ó 50.</p>
<p>-Ricardo Campo García, como presidente da comunidade de montes de Xestoso e outros, mostra a súa desconformidade cos límites dos montes Frexulfe e Cadramón.</p>
<p>-Manuel Fernández Sampayo, como presidente da comunidade de montes de Xestaca e Grandavella, manifesta a súa desconformidade co apeo entre Pena de Bicolongo e a Pasada de Santo Domingo.</p>
<p>-Prudencio Cuba Cuba, como presidente da comunidade de montes de Vilacampa, amosa a súa desconformidade co apeo entre Pena de Bicolongo e a Pasada de Santo Domingo.</p>
<p>-Ceferino Rodríguez Prieto amosa a súa desconformidade co apeo na parte que afecta o seu monte Costoga ou Costoira.</p>
<p>-Justo Alfonso Fernández Expósito manifesta a súa desconformidade co apeo por incluír como monte veciñal parte do predio Taranco.</p>
<p>-Juan Carlos e José Lorenzo Basanta manifestan a súa desconformidade co apeo entre os piquetes 29 e 30 por afecta-lo seu predio Exinada.</p>
<p>-Porfirio Canoura Fernández manifestando a súa desconformidade co apeo por ser realizado polo interior dunha propiedade súa.</p>
<p>7. Que o 27 de setembro de 1999 emite informe o Gabinete Xurídico Territorial no que indica que o deslindamento é correcto en canto ás alegacións formuladas polas comunidades veciñais. Polo que se refire ás alegacións dos particulares, entende que poden ter certa xustificación.</p>
<p>8. Que o 4 de outubro de 1999 e por petición do xefe do Servicio de Montes e Industrias Forestais de Lugo, o enxeñeiro operador amplía o seu informe-proposta en relación coas reclamacións dos particulares, nos seguintes termos:</p>
<p>-Que Ceferino Rodríguez Prieto non presentou documentación ningunha en período hábil, polo que debe rexeitarse a súa reclamación de acordo co artigo 123 do Regulamento de montes.</p>
<p>-Que Alfonso Fernández Expósito non estivo no apeo e o enxeñeiro operador entende que o seu predio está fóra do monte polo que tampouco pode atenderse a súa reclamación.</p>
<p>-Que Carlos e José Lorenzo Basante non teñen razón nas súas pretensións xa que a liña levantada entre os piquetes 20 e 30 coincide co camiño da Picheira que limita ó monte.</p>
<p>-Que Porfirio Canoura Fernández, que non presentou documentación, non ten razón na súa reclamación xa que no límite co monte a súa propiedade está choída por unha cerca coa que se fixo coincidi-lo perímetro do monte.</p>
<p>9. Que o 25 de outubro de 1999 remitíronse á comunidade propietaria do monte as reclamacións e o dictame do Gabinete Xurídico Territorial, contestado o 8 de novembro impugnando as alegacións dos catro particulares e dando a súa conformidade ó apeo realizado.</p>
<p>10. Que o 27 de decembro de 1999 o xefe do Servicio de Montes e Industrias Forestais de Lugo emite o seu informe-proposta mantendo o criterio</p>
<p>do enxeñeiro operador e propoñendo que se aprobe o devandito deslindamento de acordo coas actas, rexistro topográfico e planos que figuran no expediente.</p>
<p>Fundamentos de dereito.</p>
<p>I. O Servicio de Montes e Industrias Forestais de Lugo é competente para verifica-lo deslindamento do monte veciñal en man común de Frexulfe, cumpridas tódalas prescricións legais en canto a publicidade, notificacións e demais requisitos esixidos pola lexislación vixente, e a Consellería de Medio Ambiente é competente para dicta-la presente orde de conformidade co establecido no artigo 14 da Lei de montes do 8 de xuño de 1957, en relación co Real decreto 1535/1984, do 20 de xuño, sobre traspaso de funcións e servicios do Estado á Comunidade Autónoma de Galicia en materia de conservación da natureza.</p>
<p>II. As comunidades e os particulares achegaron a documentación que creron oportuna en defensa dos seus dereitos, que foi debidamente informada polo Gabinete Xurídico Territorial de Lugo.</p>
<p>III. As resolucións dos xurados provinciais de montes son as únicas que outorgan a propiedade e só poden modificarse por sentencias dos tribunais ordinarios, pero, dada a ambigüidade que supón en moitos casos a descrición dos límites, son os deslindamentos administrativos, realizados con tódolas garantías legais, os encargados de resolveren estas e fixa-los límites sen ningunha posibilidade de dúbida, por iso a Lei 13/1989, do 10 de outubro, do Parlamento de Galicia, de montes veciñais en man común, ordena, no seu artigo 25, á Consellería de Medio Ambiente proceder ó deslindamento e sinalización deles.</p>
<p>Vistas:</p>
<p>A Lei de montes do 8 de xuño de 1957 e o Regulamento para a súa aplicación aprobado polo Decreto 485/1962, do 22 de febreiro.</p>
<p>A Lei 55/1980, do 11 de novembro, de montes veciñais en man común.</p>
<p>A Lei 13/1989, do 10 de outubro, do Parlamento de Galicia, de montes veciñais en man común e o regulamento para a súa aplicación, aprobado polo Decreto 260/1992, do 4 de setembro.</p>
<p>A Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>E as demais de aplicación xeral.</p>
<p>A Consellería de Medio Ambiente, por proposta da Dirección Xeral de Montes e Medio Ambiente Natural,</p>
<p>DISPÓN:</p>
<p>1. Aproba-lo deslindamento do monte veciñal en man común Frexulfe, pertencente á parroquia do mesmo nome do municipio do Valadouro (Lugo), de acordo coas actas, rexistro topográficos e planos que</p>
<p>figuran no expediente e que queda formado polas dúas parcelas seguintes:</p>
<p>-Parcela: A.</p>
<p>Límites:</p>
<p>N: concello de Ourol e monte veciñal en man común Esculca, Barreira, Cabaleiros e Rego Madeiro, pertencente á comunidade de Vilacampa.</p>
<p>L: montes veciñais en man común Esculca, Barreira, Cabaleiros e Rego Madeiro e Xestaca e Grandavella, pertencentes ás comunidades de Vilacampa e San Tomé e Recaré; propiedades particulares; camiño da Picheira e regato dos Cunqueiros.</p>
<p>S: propiedades particulares e camiño Ramasquide.</p>
<p>O: propiedades particulares; regato de Pena Moura e monte veciñal en man común Xesto, Campo de Carballido, Porto do Río, Rego da Poltra, Veiga de Lamas, O Cadramón e Monte Rubio, pertencente á comunidade do Cadramón.</p>
<p>Cabida total: 558,9845 hectáreas.</p>
<p>Encravados: 1 de 3,9845 hectáreas, todo rodeado de muro de granito e limitado por 28 piquetes.</p>
<p>Está limitada polos piquetes do nº 1 ó 355.</p>
<p>-Parcela: B.</p>
<p>Límites:</p>
<p>N: camiño do Taranco e propiedades particulares.</p>
<p>L: camiño do Taranco e propiedades particulares.</p>
<p>S: propiedades particulares e regato dos Bordes.</p>
<p>O: regato dos Bordes, propiedades particulares e camiño do Taranco.</p>
<p>Cabida total: 23 hectáreas.</p>
<p>Encravados: non.</p>
<p>Está limitada polos piquetes do número B1 ó B27.</p>
<p>2. Declarar, expresamente, que no referente ás reclamacións de propiedade, a presente resolución esgota a vía administrativa e queda expedita a xudicial civil.</p>
<p>3. Esta orde entrará en vigor o día seguinte ó da súa publicación no Diario Oficial de Galicia e pon fin á vía administrativa, polo que se poderá interpor recurso de reposición con carácter potestativo ante o conselleiro de Medio Ambiente no prazo dun mes ou ben interpor directamente o recurso contencioso-administrativo ante o Tribunal Superior de Xustiza de Galicia no prazo de dous meses de acordo co disposto nos artigos 109 e 116 da Lei 30/1992, do 26 de novembro, de réxime xurídico das administracións públicas e do procedemento administrativo común, e nos artigos 10 e 46 da Lei 29/1998, do 13 de xullo, da xurisdicción contencioso-administrativa, ou exercer calquera outro que estime pertinente.</p>
<p>Santiago de Compostela, 19 de xaneiro de 2000.</p>
<p>José Carlos del Álamo Jiménez</p>
<p>Conselleiro de Medio Ambiente</p>

