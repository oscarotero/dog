---
date: '2000-01-28'
id: 2FF6
page: 1149
number: 19
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 14/2000, do 7 de xaneiro, de autorización de laboratorios para a
  realización de determinados ensaios de control de productos alimenticios
  relacionados co consumo humano.
range: Decreto
url: 'https://www.xunta.gal/dog/Publicados/2000/20000128/Anuncio2FF6_gl.html'
---
<p>O sector alimentario é un dos que máis importancia reviste para a sociedade actual, non só polo seu volume económico senón polas repercusións que as súas prácticas teñen para os consumidores dos seus productos. É necesario, pois, que os niveis de control das industrias do sector se implementen constantemente, tanto desde o punto de vista das administracións responsables como dos propios sistemas de autocontrol que os responsables dos establecementos ou industrias de producción establezan para asegura-la calidade dos seus productos, entendendo que a calidade debe responder ás esixencias dos seus consumidores e que deben enmarcarse en criterios de salubridade e seguridade deses productos.</p>
<p>Unha das bases para levar a cabo os ditos controis constitúea a realización de análises de productos, as cales deben de ser realizadas en establecementos e por persoal con capacidade para iso. Enténdese que o nivel de capacidade é variable en función dos obxectivos perseguidos, e que pode ser modulado con este fin, sempre baixo o criterio dunhas esixencias mínimas a partir das que se poden establecer niveis superiores de capacidade.</p>
<p>A Directiva 89/397/CE, relativa ó Control Oficial dos Productos Alimenticios, establece que o control oficial é o efectuado polas autoridades competentes para determina-la conformidade dos productos alimenticios, aditivos alimentarios, vitaminas, sales minerais, oligoelementos e demais productos de adición, materiais e obxectos destinados a entrar en contacto cos productos alimenticios, coas disposicións dirixidas a previ-los riscos para a saúde, garanti-la lealdade das transaccións comerciais e protexe-los intereses dos consumidores, incluídas as que teñan por obxecto a súa información.</p>
<p>Así mesmo, establece que os estados membros deberán adoptar e publica-las disposicións legais, regulamentarias e administrativas necesarias para dar cumprimento ó seu contido.</p>
<p>Por outra banda, a Directiva 93/99/CE establece que os estados membros adoptarán tódalas medidas necesarias para garantir que os laboratorios ós que se refire o artigo 7 da Directiva 89/397/CE cumpran os criterios xerais de funcionamento establecidos na norma EN 45001 (UNE 66 501), completados cos métodos de traballo normalizados e a verificación por sondaxe do seu cumprimento por parte do persoal de garantía da calidade, de acordo cos principios 2 e 7 da Organización para a Cooperación e Desenvolvemento Económico (OCDE) de prácticas correctas de laboratorio, tal e como se establece na sección II do anexo 2 da Decisión do Consello da OCDE</p>
<p>do 12 de maio de 1981, relativa á mútua aceptación de datos na avaliación de productos químicos.</p>
<p>Así mesmo, establece que os estados membros designarán os órganos encargados da avaliación dos laboratorios, os cales deberán cumpri-los criterios xerais dos órganos de autorización de laboratorios establecidos na norma europea EN 45003 (UNE 66503).</p>
<p>O Real decreto 1397/1995, do 4 de agosto, polo que se aproban as medidas adicionais sobre o control oficial de productos alimenticios, que traspón a Directiva 93/99/CE, establece no seu artigo 3 que para que os laboratorios, tanto públicos como privados, ós que se refire o artigo 16 do Real decreto 1945/1983, do 22 de xuño, e a disposición adicional do Real decreto 50/1993, do 15 de xaneiro, polo que se traspón a Directiva 89/397/CE poidan participar validamente no control oficial de productos alimenticios deberán cumpri-los criterios xerais de funcionamento dos laboratorios de ensaio anteriormente mencionados.</p>
<p>Toda vez que, para os efectos de control oficial para a comercialización de productos alimenticios, a Comunidade Autónoma de Galicia ten transferidas tódalas competencias en virtude do establecido no Real decreto 1634/1980, do 31 de xullo, sobre transferencias da Administración do Estado á Xunta de Galicia en materia de traballo, industria, comercio, sanidade, cultura e pesca.</p>
<p>Na súa virtude, por iniciativa dos conselleiros de Industria e Comercio; Agricultura, Gandería e Política Agroalimentaria; de Sanidade e Servicios Sociais e de Pesca, Marisqueo e Acuicultura, por proposta do conselleiro da Presidencia e Administración Pública e logo de deliberación do Consello da Xunta de Galicia na súa reunión do día sete de xaneiro de dous mil,</p>
<p>DISPOÑO:</p>
<p>Artigo 1º.-Obxecto.</p>
<p>Este decreto ten por obxecto :</p>
<p>1. A creación da Comisión Galega de Laboratorios de ensaios e control de productos alimenticios relacionados co consumo humano.</p>
<p>2. A creación do Rexistro Galego de Laboratorios Autorizados para a realización de determinados ensaios de control de productos alimenticios relacionados co consumo humano.</p>
<p>3. O establecemento do procedemento de autorización de laboratorios para que realicen ensaios sobre productos alimenticios relacionados directa ou indirectamente co consumo humano.</p>
<p>4. A designación dos laboratorios de referencia na Comunidade Autónoma para ensaios de control de productos alimenticios relacionados co consumo humano.</p>
<p>Artigo 2º.-Ámbito de aplicación.</p>
<p>Deberán someterse a autorización todas aquelas entidades, públicas ou privadas, que desexen rea</p>
<p>lizar ensaios de productos alimenticios con resultados válidos no marco do control oficial; así como as que desexen realizar ensaios de productos alimenticios con vistas á comprobación do cumprimento dos programas de autocontrol das industrias, xa sexan propias ou alleas a ela.</p>
<p>Artigo 3º.-Definicións.</p>
<p>Para os efectos desta regulamentación entenderase por :</p>
<p>-Ensaios de productos alimenticios: as operacións técnicas que consisten na determinación dunha ou varias características dun producto alimenticio, con vistas á comprobación da súa conformidade coas disposicións dirixidas a previ-los riscos de saúde, a garanti-la lealdade das transaccións comerciais e a protexe-los intereses dos consumidores, incluídas as que teñan por obxecto a súa información.</p>
<p>-Ensaios con validez no control oficial: os ensaios ós que son sometidos os productos alimenticios con vistas ó cumprimento do artigo 16 do Real decreto 1945/1983, do 22 de xuño, polo que se regulan as infraccións e sancións en materia de defensa do consumidor e da producción alimentaria e a disposición adicional do Real decreto 50/1993, do 15 de xaneiro, polo que se regula o control oficial dos productos alimenticios ou das súas modificacións, e demais normas que resulten de aplicación.</p>
<p>-Industria alimentaria: calquera establecemento que se dedique á producción ou comercialización de productos alimenticios relacionados, directa ou indirectamente, co consumo humano.</p>
<p>-Laboratorio autorizado para ensaios de autocontrol: o laboratorio de ensaios que cumpra co disposto nesta regulamentación e que se atopa habilitado para realizar ensaios de productos alimenticios relacionados co consumo humano con vistas á comprobación do cumprimento da normativa que lle sexa de aplicación, en especial a referida ós programas de autocontrol das industrias alimentarias, xa sexan propios ou alleos a elas.</p>
<p>-Laboratorio autorizado para ensaios de control oficial: o laboratorio de ensaios que cumpra co disposto nesta regulamentación e que se atopa habilitado para participar validamente en determinados ensaios con validez no control oficial de productos alimenticios relacionados co consumo humano.</p>
<p>-Organismo de avaliación: calquera entidade, pública ou privada, con personalidade xurídica propia, que estea acreditada para establece-la conformidade do cumprimento da norma UNE 66500 polos laboratorios de ensaio de productos agroalimentarios, de acordo co disposto no R.D. 2200/1995, do 28 de decembro, polo que se aproba o Regulamento para infraestructura para a calidade e seguridade industrial ou das súas modificacións, e demais normas que resulten de aplicación.</p>
<p>-Técnica normalizada: método analítico recoñecido por organismos de normalización nacionais ou internacionais.</p>
<p>-Técnica oficial: método analítico que se atopa publicado nun diario oficial, comunitario, nacional ou autonómico.</p>
<p>-Técnico responsable: a persoa designada polo laboratorio para a emisión de informes de ensaio.</p>
<p>Artigo 4º.-A Comisión Galega de Laboratorios de ensaios de control de productos alimenticios relacionados co consumo humano.</p>
<p>1. Créase a Comisión Galega de Autorización de Laboratorios de ensaios de productos alimenticios relacionados co consumo humano, en adiante comisión.</p>
<p>2. A composición da comisión será a seguinte:</p>
<p>Presidente:</p>
<p>O cargo de presidente da comisión, cunha duración anual, terá carácter rotatorio entre os vocais representantes das distintas consellerías na orde sinalada neste artigo.</p>
<p>Vocais:</p>
<p>-Un representante da Consellería de Industria e Comercio.</p>
<p>-Un representante da Consellería de Agricultura, Gandería e Política Agroalimentaria.</p>
<p>-Un representante da Consellería de Sanidade e Servicios Sociais.</p>
<p>-Un representante da Consellería de Pesca, Marisqueo e Acuicultura.</p>
<p>Secretario: un funcionario pertencente á Consellería de Sanidade e Servicios Sociais.</p>
<p>3. Poderán asistir ás sesións da comisión, por petición do seu presidente, funcionarios adscritos ós distintos servicios das unidades relacionadas coa actividade que se trate, co fin de informar e asesora-la comisión, con voz pero sen voto.</p>
<p>Artigo 5º.-Funcións da comisión.</p>
<p>A Comisión Galega de Laboratorios de ensaios de control de productos alimenticios relacionados co consumo humano terá as seguintes funcións:</p>
<p>a) Establece-las liñas estratéxicas para a mellora da calidade dos laboratorios de ensaios de productos alimenticios relacionados co consumo humano.</p>
<p>b) Resolve-las solicitudes de autorización dos laboratorios de ensaios de productos alimenticios relacionados co consumo humano</p>
<p>c) Control do Rexistro de Laboratorios Autorizados para realizar ensaios sobre productos alimenticios relacionados co consumo humano na Comunidade Autónoma de Galicia.</p>
<p>d) Solicitar informes de expertos sobre os temas que, no ámbito da súa competencia, considere oportunos.</p>
<p>e) Designa-los laboratorios de referencia para ensaios de control de productos alimenticios relacionados co consumo humano na Comunidade Autónoma de Galicia.</p>
<p>f) Propoñe-la realización de ensaios de control de calidade dos laboratorios rexistrados, cos laboratorios que para tal efecto se designen de referencia.</p>
<p>Instala-la actuación dos servicios de inspección competentes.</p>
<p>g) Elabora-lo seu regulamento de funcionamento.</p>
<p>h) Revogar autorizacións de acordo co artigo 9º deste decreto.</p>
<p>Artigo 6º.-Do Rexistro Galego de Laboratorios Autorizados para a realización de ensaios de control sobre productos alimenticios relacionados co consumo humano.</p>
<p>1. Créase o Rexistro Galego de Laboratorios Autorizados para a realización de ensaios sobre productos alimenticios relacionados co consumo humano.</p>
<p>2. Este rexistro terá dúas seccións:</p>
<p>a) Sección de laboratorios autorizados para a realización de ensaios de control de productos alimenticios relacionados co consumo humano con vistas á realización de autocontrois.</p>
<p>b) Sección de laboratorios autorizados para a realización de ensaios de control de productos alimenticios relacionados co consumo humano con validez no control oficial.</p>
<p>O devandito rexistro queda adscrito á Secretaría Xeral da Consellería de Sanidade e Servicios Sociais, correspondendo a súa xestión ó Servicio de Rexistro de Autorización de Actividades e Centros.</p>
<p>3. O rexistro terá carácter público e poderán consultarse os seus datos baixo as condicións que establece o artigo 37 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 7º.-Requisitos para a autorización de realización de determinados ensaios de control de productos alimenticios.</p>
<p>1. Os requisitos para a autorización dun laboratorio para a realización de determinados ensaios de control de productos alimenticios relacionados co consumo humano con vistas á realización de autocontrois serán:</p>
<p>a) Ter personalidade xurídica propia ou pertencer a unha entidade con personalidade xurídica propia.</p>
<p>b) Dispoñer dun local, instalacións e equipos que cumpran a normativa que lles sexa de aplicación.</p>
<p>c) Contar con persoal técnico e/ou auxiliar con coñecementos, experiencia e competencia adaptados ás tarefas e responsabilidades que teña outorgadas.</p>
<p>d) Contar con, polo menos, un técnico responsable da emisión dos informes de ensaio.</p>
<p>e) Contar con licencias e autorizacións administrativas que lles sexan esixibles.</p>
<p>2. Os requisitos para a autorización de laboratorios para a realización de determinados ensaios de control de productos alimenticios relacionados co consumo humano con validez no control oficial serán, ademais dos previstos para os laboratorios ós que se refire o punto 1 deste artigo, os seguintes:</p>
<p>a) Cumpri-los criterios xerais de ensaio establecidos na norma UNE 66.501 (ou a que resulte da súa revisión), completados cos métodos de traballo normalizados e a verificación por sondaxe do seu</p>
<p>cumprimento por parte do persoal de garantía de calidade, de acordo cos principios 2 e 7 da Organización para a Cooperación e Desenvolvemento Económico (OCDE) de prácticas correctas de laboratorio.</p>
<p>b) Ter sido avaliados ou acreditados segundo os criterios da norma UNE 66502 (ou a que resulte da súa revisión) por un organismo de avaliación (acreditación) de laboratorios que cumpra os criterios establecidos na norma UNE 66.503 (ou a que resulte da súa revisión).</p>
<p>Artigo 8º.- Efectos da autorización.</p>
<p>1. A autorización dun laboratorio para a realización de determinados ensaios de autocontrol de productos alimenticios relacionados co consumo humano habilita o laboratorio para a realización dentro do marco de comprobación do cumprimento da normativa que lle sexa de aplicación.</p>
<p>2. A autorización dun laboratorio para a realización de determinados ensaios válidos no control oficial de productos alimenticios relacionados co consumo humano habilita o laboratorio para realiza-los ensaios que consten na resolución de autorización e á participación válida no control oficial e, en particular, para realiza-los ensaios periciais, contradictorio e dirimente e, se é o caso, os iniciais por instancia da autoridade competente, recollidos no artigo 16 do Real decreto 1945/1983, do 22 de xuño. Así mesmo, habilita o laboratorio para realiza-los ensaios esixidos pola autoridades competentes de destino en materia de comercio con terceiros países.</p>
<p>3. A autorización para participar validamente no control oficial estará condicionada a que a técnica analítica para a cal o laboratorio en cuestión se atope avaliado ou certificado sexa unha técnica oficial, ou ben a técnica acreditada ou certificada estea validada fronte á técnica oficial.</p>
<p>Artigo 9º.-Revogación da autorización.</p>
<p>A revogación da autorización será realizada pola comisión nos seguintes casos:</p>
<p>a) Incumprimento dos requisitos da inscrición inicial.</p>
<p>b) Falsidade constatada nos datos declarados na solicitude de autorización.</p>
<p>c) Suspensión firme en materia de seguridade industrial.</p>
<p>d) Falta de comunicación constatada de modificacións dos datos do rexistro.</p>
<p>e) Caducidade do prazo de vixencia da autorización.</p>
<p>f) Falsidade constatada nas actuacións realizadas polo laboratorio.</p>
<p>Artigo 10º.-Procedemento de solicitude de autorización.</p>
<p>1. O expediente de inscrición iniciarase sempre por petición do interesado coa presentación do modelo de solicitude que se recolle no anexo.</p>
<p>2. Xunto co modelo de solicitude deberase presenta-la seguinte documentación:</p>
<p>a) Datos de identificación e xustificación de titularidade do asinante.</p>
<p>b) Documentación que acredite o cumprimento da normativa que lle sexa de aplicación.</p>
<p>c) Identificación do técnico responsable así como currículum vitae e documentos que o acrediten.</p>
<p>d) Deberán presenta-la memoria co seguinte contido mínimo:</p>
<p>-Organigrama.</p>
<p>-Documentación que acredite a cualificación dos profesionais que traballen no laboratorio.</p>
<p>-Relación de instrumental.</p>
<p>-Relación de ensaios para os que solicita autorización.</p>
<p>e) No caso de solicitaren a autorización para participar validamente no control oficial deberase presentar, ademais, a documentación que avale que o laboratorio cumpre cos requisitos do punto 2 do artigo 7º deste decreto.</p>
<p>3. As solicitudes dirixiranse á secretaría da comisión, que será a responsable da súa tramitación.</p>
<p>Artigo 11º.-Resolución.</p>
<p>1. Unha vez presentada a solicitude, o secretario da comisión remitiraa ó representante da consellería afectada segundo o tipo de solicitude para que demande dos seus servicios técnicos informe previo á súa presentación na próxima comisión que teña lugar.</p>
<p>No caso de faltar algunha documentación da esixida nesta normativa, procederase a outorgarlle un prazo de 10 días ó interesado para a súa emenda, segundo o recollido no artigo 71.1º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. As resolucións da comisión notificaránselles ós interesados de conformidade co previsto nos artigos 58 e seguintes da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. O prazo máximo para resolve-las ditas solicitudes será de 6 meses; transcorrido o dito prazo sen resolución expresa entenderase concedida a autorización.</p>
<p>Artigo 12º.-Recursos.</p>
<p>As resolucións da comisión non poñen fin á vía administrativa. Contra elas poderase interpoñer recurso de alzada no prazo dun mes perante o conselleiro de Sanidade e Servicios Sociais de conformidade co disposto nos artigos 114 e seguintes da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 13º.-Vixencia das autorizacións.</p>
<p>1. A vixencia da autorización será de tres anos a partir da data da resolución de autorización.</p>
<p>Transcorrido o dito prazo sen que os interesados formulen solicitude de renovación, segundo o modelo do anexo, entenderase que decaen no seu dereito</p>
<p>e procederase a revogar de oficio e á consecuente cancelación do asento de inscrición.</p>
<p>2. A secretaría da comisión comunicará ó Servicio de Rexistro de Autorización de Actividades e Centros as cancelacións que se produzan por petición dos interesados ou como consecuencia da falta de solicitude de renovación dentro do prazo establecido.</p>
<p>Artigo 14º.-Dos asentos de inscrición no rexistro.</p>
<p>1. O asento da inscrición no rexistro será practicado de oficio polo Servicio de Rexistro de Autorización de Actividades e Centros, unha vez que a comisión dicte resolución de autorización ó laboratorio para a realización de ensaios de control de productos alimenticios relacionados co consumo humano.</p>
<p>2. A cancelación dos asentos das inscricións faranse nos seguintes supostos:</p>
<p>a) Petición dos interesados.</p>
<p>b) Revogación das autorizacións pola comisión.</p>
<p>c) Cando non se produza a petición de renovación da autorización, por parte dos interesados, nos prazos previstos neste decreto.</p>
<p>3. Os interesados estarán obrigados a comunicar calquera cambio que se produza nos datos que consten no asento de inscrición inicial, xuntando a documentación que se precise ó secretario, que dará conta á comisión para os efectos da adopción da resolución que proceda.</p>
<p>Artigo 15º.-Datos do rexistro.</p>
<p>Con independencia do arquivo de documentos, nos rexistros informáticos que se establecerán para o efecto, deberán constar por cada inscrición os seguintes datos:</p>
<p>a) Identificación do laboratorio.</p>
<p>b) Identificación e titulación dos responsable/s técnico/s dos ensaios.</p>
<p>c) Ensaio ou grupo de ensaios para os que está autorizado.</p>
<p>d) Data de autorización.</p>
<p>e) Número de rexistro que lle corresponde.</p>
<p>f) Relación de documentos que constan no expediente.</p>
<p>f) Renovacións, cancelacións, ampliacións.</p>
<p>Disposición transitoria</p>
<p>A Comisión Galega de Autorización de Laboratorios de ensaio de productos alimenticios relacionados co consumo humano deberá constituírse no prazo dun mes contado a partir da publicación deste decreto.</p>
<p>Disposicións derradeiras</p>
<p>Primeira.-Facúltanse os conselleiros de Industria e Comercio, de Agricultura, Gandería e Política Agroalimentaria, de Sanidade e Servicios Socias e de Pesca, Marisqueo e Acuicultura para dicta-las normas necesarias para o desenvolvemento e aplicación deste decreto.</p>
<p>Segunda.-Este decreto entrará en vigor no prazo dun mes contado desde o día seguinte ó da súa publicación no DOG.</p>
<p>Santiago de Compostela, sete de xaneiro de dous mil.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia e Administración Pública</p>

