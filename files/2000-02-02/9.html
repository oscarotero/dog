---
date: '2000-02-02'
id: '3516'
page: 1
number: 22
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 25 de xaneiro de 2000 pola que se regula o procedemento de selección
  para a contratación de expertos para a realización de accións de formación
  ocupacional.
range: Orde
url: 'https://www.xunta.gal/dog/Publicados/2000/20000202/Anuncio3516_gl.html'
---
<p>Polas bases das convocatorias dos anos 1994 e 1995 e pola Orde do 30 de outubro de 1998 (Diario Oficial de Galicia nº 228, do 24 de novembro) regúlase a elaboración do catálogo de expertos da Xunta de Galicia en materia de formación profesional ocupacional para a impartición de accións formativas nos centros de titularidade da Administración autonómica.</p>
<p>Na base sétima, que regula o réxime de contratación, establécese que o contrato terá carácter administrativo.</p>
<p>Tendo en conta que estes catálogos son insuficientes, tanto polo número de expertos incluídos neles como polo número limitado de especialidades, considérase necesario proceder á cobertura das necesidades do Plan Nacional de Formación e Inserción Profesional a través dunha contratación laboral.</p>
<p>A relación xurídico-contractual dos expertos para a impartición dos cursos do Plan FIP coa Administración será laboral a través do correspondente contrato por obra ou servicio determinado.</p>
<p>E para tal efecto cómpre manifestar que a comisión paritaria de interpretación e vixilancia do convenio, con data do 29 de outubro de 1999, acordou a exclusión dos denominados expertos docentes do ámbito de aplicación do III convenio colectivo único da Xunta de Galicia, e do sistema de listas.</p>
<p>Consecuentemente co que antecede, consultado o Comité Intercentros, e no exercicio das facultades que teño atribuídas polo artigo 34 da Lei 1/1983, do 22 de febreiro, reguladora da Xunta e do seu presidente</p>
<p>DISPOÑO:</p>
<p>Artigo 1º</p>
<p>O obxecto desta orde é regula-lo procedemento de selección da contratación dos expertos para a realización de accións de formación ocupacional da Consellería de Familia e Promoción do Emprego, Muller e Xuventude, en centros ou en equipos móbiles, sempre e cando non exista, non estea dispoñible ou sexa insuficiente o persoal ó servicio da Administración ou o do catálogo de expertos de formación ocupacional.</p>
<p>Artigo 2º</p>
<p>1. O sistema de selección será o establecido no artigo 7º desta orde.</p>
<p>2. Para os efectos da valoración dos candidatos, constituirase en cada delegación provincial unha comisión de selección integrada por representantes da propia delegación e por representantes dos traballadores.</p>
<p>3. A comisión de selección estará presidida polo delegado provincial ou persoa en quen delegue, actuando como secretario un técnico da delegación provincial correspondente. Os vocais serán un técnico da delegación e dous representantes dos traballadores designados por estes.</p>
<p>Os delegados provinciais e os representantes dos traballadores poderán designar substitutos nos casos de ausencia dos membros da comisión anteriormente mencionados.</p>
<p>4. Á dita comisión de selección poderanse incorporar asesores especialistas para os supostos nos que fosen necesarios.</p>
<p>Artigo 3º</p>
<p>Nas convocatorias, que deberán realiza-las respectivas delegacións provinciais, incluiranse, en todo caso, os seguintes extremos:</p>
<p>-Número de prazas ofertadas e requisitos que deben reuni-los aspirantes para participar no proceso selectivo correspondente.</p>
<p>-Sistema de selección e, de se-lo caso, forma, lugar, día e hora de desenvolvemento da proba prevista no artigo 7º.3 desta orde.</p>
<p>-Baremo de méritos aplicable.</p>
<p>-Composición da comisión de selección.</p>
<p>-Prazo para a presentación de instancias.</p>
<p>Artigo 4º</p>
<p>Poderán participar nos procesos selectivos de referencia as persoas que, atopándose en situación de activo ou de desemprego, reúnan os requisitos de titulación establecidos no artigo 7º desta orde.</p>
<p>Artigo 5º</p>
<p>Para os efectos desta selección, as delegacións provinciais solicitaranlle ó Servicio Público de Emprego un mínimo de tres traballadores por cada unha das vacantes que se pretenden cubrir.</p>
<p>Simultaneamente darase publicidade desta oferta a través dun anuncio nun dos diarios de maior tirada na provincia e exporase nos taboleiros de anuncios da delegación provincial correspondente e do centro de que se trate para os efectos de presenta-la solicitude, de conformidade co establecido no artigo seguinte.</p>
<p>Artigo 6º</p>
<p>Os interesados en participar nesta selección deberán presenta-la súa solicitude, no modelo normalizado que se facilitará para cada convocatoria nas delegacións provinciais desta consellería, no rexistro das correspondentes delegacións provinciais da Consellería de Familia e Promoción do Emprego, Muller e Xuventude ou por calquera dos medios establecidos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 6 de xaneiro.</p>
<p>O prazo para a presentación das solicitudes será de vinte días naturais a partir do día seguinte á publicación dos citados anuncios.</p>
<p>Estarán exentos de presenta-la solicitude os candidatos preseleccionados polo Servicio Público de Emprego.</p>
<p>Artigo 7º</p>
<p>1. Para poder participar nestes procesos de selección será imprescindible posuí-la titulación académica esixida nos correspondentes programas validados polo Consello Xeral de Formación Profesional ou, no caso de non existir eses programas, capacitación profesional equivalente na ocupación relacionada co curso.</p>
<p>2. Valoraranse como méritos:</p>
<p>a) Dous puntos por cada ano de experiencia na profesión de que se trate, segundo a especialidade convocada, ata un máximo de 10 puntos. Só se terá en conta a experiencia profesional acadada nos últimos 5 anos.</p>
<p>b) Un punto por te-lo curso de metodoloxía didáctica previsto no Decreto 424/1996, do 21 de novembro, polo que se regula o Plan Autonómico de Formación de Formadores de Formación Profesional Ocupacional.</p>
<p>c) Valorarase a experiencia docente, de acordo cos seguintes criterios:</p>
<p>-0,25 puntos por cada curso impartido en calquera especialidade.</p>
<p>-1 punto por cada curso impartido na especialidade de que se trate.</p>
<p>Esta letra c) valorarase ata un máximo de cinco puntos, así mesmo e para estes efectos teranse en conta soamente aqueles cursos nos que o interesado impartise un mínimo de 100 horas.</p>
<p>d) Polo coñecemento acreditado do idioma galego (só se valorará o grao superior alegado):</p>
<p>-En grao de iniciación: 0,50 puntos.</p>
<p>-En grao de perfeccionamento: 0,75 puntos.</p>
<p>Só se concederá validez, polo que á acreditación do coñecemeneto do galego se refire, ós cursos ou titulacións homologadas pola Dirección Xeral de Política Lingüística da Consellería de Educación e Ordenación Universitaria.</p>
<p>3. Potestativamente na convocatoria para as prazas que polas súas características así o exisan, e debidamente xustificado, poderáselles esixir ós aspirantes a realización dunha proba práctica sobre as funcións propias da acción formativa que se vai realizar, sendo necesaria a cualificación de apto para ser contratado.</p>
<p>Artigo 8º</p>
<p>A comisión de selección resolverá as solicitudes e elevará a proposta ó órgano de contratación.</p>
<p>O resultado da selección será publicado no taboleiro de anuncios da delegación provincial e no centro correspondente.</p>
<p>Artigo 9º</p>
<p>As contratacións, que terán carácter laboral, faranse na modalidade de obra ou servicio determinado e polo período da acción formativa que se trate.</p>
<p>Artigo 10º</p>
<p>As retribucións para a impartición das especialidades serán as establecidas no módulo A da valoración dos cursos do Plan FIP reducido nun 15%. Enténdese incluído nesta cantidade o importe da cota empresarial á Seguridade Social que corresponda por cada contrato.</p>
<p>Disposición adicional</p>
<p>Desde a publicación desta orde o persoal incluído nos diferentes catálogos de expertos rexerase en canto á modalidade contractual e retributiva polo disposto nesta orde.</p>
<p>Disposicións transitorias</p>
<p>Primeira.-Os contratos administrativos que estean vixentes no momento da publicación da presente orde rexeranse polo mesmo réxime xurídico que tiñan, ata o seu remate.</p>
<p>Segunda.- O curso de metodoloxía didáctica valorarase como mérito ata que non se esixa con carácter obrigatorio.</p>
<p>Disposición derrogatoria</p>
<p>Quedan derrogadas as bases sétima e novena das bases das convocatorias dos anos 1994 e 1995 e da Orde do 30 de outubro de 1998 pola que se regula a elaboración dos catálogos de expertos.</p>
<p>Disposicións derradeiras</p>
<p>Primeira.-Autorízase o secretario xeral da Consellería de Familia e Promoción do Emprego, Muller e Xuventude e o director xeral de Formación e Colocación para dictar, no ámbito das súas respectivas competencias, as resolucións e instruccións necesarias para o desenvolvemento e execución desta norma.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 25 de xaneiro de 2000.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>

