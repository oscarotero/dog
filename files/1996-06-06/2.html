---
date: '1996-06-06'
id: 71AE
page: 5
number: 111
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 22 de maio de 1996 sobre delegación de competencias en órganos
  centrais e periféricos do Servicio Galego de Saúde.
range: Orde
url: 'https://www.xunta.gal/dog/Publicados/1996/19960606/Anuncio71AE_gl.html'
---
<p>A fórmula da delegación competencial é utilizada polas administracións públicas, entre elas os organismos autónomos, co fin de conseguir unha maior axilización no trámite e resolución dos asuntos administrativos, en beneficio tanto do funcionamento da Administración como dos administrados.</p>
<p>Publicado o Decreto 64/1996, do 15 de febreiro, polo que se fixa a nova estructura orgánica dos servicios centrais do Servicio Galego de Saúde, procede adecuar á nova estructura do organismo alí establecida as normas de delegación existentes.</p>
<p>Por razóns de técnica normativa reúnense nunha única norma tódalas delegacións, tanto nos órganos centrais como periféricos, introducíndose novas delegacións e aqueles cambios que se consideran aconsellables, todo isto sen esquece-lo debido respecto ós principios informadores do procedemento administrativo e sen menoscabo das garantías xurídicas establecidas.</p>
<p>Na súa virtude, facendo uso das facultades que me confiren o artigo 38 da Lei 1/1983, do 22 de febreiro, reguladora da Xunta e o seu presidente, reformada pola Lei 11/1988, do 20 de outubro, o artigo 3.2º do Decreto 64/1996, do 15 de febreiro, polo que establece a estructura órganica dos servicios centrais do Servicio Galego de Saúde, e o artigo 72.4º da Lei 11/1992, do 7 de outubro, de réxime financeiro e presupostario de Galicia; e tendo en conta o disposto no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común,</p>
<p>DISPOÑO:</p>
<p>Artigo 1º</p>
<p>Deléganse no secretario xeral do Servicio Galego de Saúde as seguintes facultades:</p>
<p>a) A execución dos acordos de carácter xeral do Consello de Administración.</p>
<p>b) O despacho e resolución de cantos expedientes lle estean atribuídos ó presidente por precepto legal ou regulamentario, sempre e cando non estean expresamente delegados pola presente orde noutra autoridade ou órgano administrativo.</p>
<p>c) A resolución de tódolos expedientes e asuntos de índole patrimonial e a formalización dos correspondentes negocios xurídicos, así como o exercicio de todas aqueloutras competencias en materia patrimonial atribuídas ó presidente do organismo.</p>
<p>d) A resolución en vía administrativa dos recursos interpostos contra as resolucións das autoridades do organismo sobre materias ou asuntos dos que a súa resolución non estea atribuída competencial</p>
<p>mente ou por delegación expresa a outros órganos do Sergas.</p>
<p>e) A resolución das reclamacións previas á vía xudicial civil, así como das reclamacións previas á vía xudicial social en materia de expedientes disciplinarios, de todo o persoal do organismo autónomo.</p>
<p>f) En relación a todo o persoal de servicios centrais e por proposta da correspondente dirección xeral, a concesión de permisos ou licencias que non teñan repercusión no capítulo I dos orzamentos.</p>
<p>g) En relación ó persoal da secretaría xeral, a autorización das comisións de servicio con dereito a indemnización.</p>
<p>h) En relación ós directores provinciais e persoal directivo de institucións sanitarias, tanto no ámbito da atención primaria como da especializada, a autorización das comisións de servicio con dereito a indemnización que deban levarse a cabo fóra da Comunidade Autónoma, así como a concesión de permisos ou licencias que non teñan repercusión no capítulo I dos orzamentos.</p>
<p>i) En relación ó persoal das direccións xerais e direccións provinciais, a autorización para a asistencia a cursos, xornadas e, en xeral, actos de capacitación ou perfeccionamento, a proposta da correspondente dirección xeral ou dirección provincial.</p>
<p>j) En relación ó persoal directivo de institucións sanitarias, tanto no ámbito da atención primaria como da especializada, a autorización para a asistencia a cursos, xornadas e, en xeral actos de capacitación ou perfeccionamento.</p>
<p>En todo caso, unha vez concedida ó persoal directivo das institucións sanitarias a autorización para a asistencia a cursos, xornadas e, en xeral, actos de capacitación ou perfeccionamento, estes daranlles conta ós directores provinciais da dita asistencia.</p>
<p>Para os efectos do disposto nos apartados anteriores, entenderase por persoal directivo os directores xerentes e demais directores e subdirectores de institucións sanitarias, tanto no ámbito da atención primaria como da especializada.</p>
<p>k) A autorización das vacacións anuais de todo o persoal de servicios centrais e direccións provinciais do Servicio Galego de Saúde, a proposta da correspondente dirección xeral ou dirección provincial.</p>
<p>Artigo 2º</p>
<p>Deléganse no director xeral de Atención Especializada as seguintes facultades:</p>
<p>a) A resolución dos expedientes de reintegro de gastos ós beneficiarios de asistencia sanitaria da Seguridade Social de contía superior a 5.000.000</p>
<p>de pesetas, unha vez informados polas respectivas direccións provinciais.</p>
<p>b) En relación co persoal do seu centro directivo, a autorización das comisións de servicio con dereito a indemnización.</p>
<p>Artigo 3º</p>
<p>Delégase no director xeral de Atención Primaria, en relación co persoal do seu centro directivo, a autorización das comisións de servicio con dereito a indemnización.</p>
<p>Artigo 4º</p>
<p>Deléganse no director xeral de Recursos Económicos, ademais do previsto no artigo 16.2º do Decreto 64/1996, do 15 de febreiro, as seguintes facultades:</p>
<p>a) A subscrición, modificación, prórroga e denuncia dos concertos.</p>
<p>b) A autorización do uso temporal de centros e servicios aínda non concertados.</p>
<p>c) En relación co persoal do seu centro directivo, a autorización das comisións de servicio con dereito a indemnización.</p>
<p>Artigo 5º</p>
<p>Deléganse no director xeral de Recursos Humanos, ademais do previsto no artigo 20.2º do Decreto 64/1996, do 15 de febreiro, as seguintes facultades:</p>
<p>a) A resolución en vía administrativa dos recursos interpostos contra as resolucións das autoridades e órganos do organismo dictadas en materia de recursos humanos, así como a resolución das reclamacións previas á vía xudicial laboral.</p>
<p>b) A convocatoria e resolución dos procesos selectivos para a cobertura de postos de traballo de persoal laboral, sen prexuízo do sinalado no artigo 7º.</p>
<p>c) A convocatoria de probas selectivas para o ingreso nos corpos ou escalas de carácter sanitario, o nomeamento de funcionarios pertencentes ós ditos corpos e escalas e a expedición dos correspondentes títulos, así como dicta-las resolucións sobre xubilacións.</p>
<p>d) A convocatoria e resolución de concursos de traslados para a provisión de prazas das áreas de saúde, institucións e servicios sanitarios.</p>
<p>e) A aprobación das bases xerais para as convocatorias de acceso a prazas de área de saúde, institucións e servicios sanitarios.</p>
<p>f) A concesión de comisións de servicio ó persoal estatutario entre institucións dependentes de diferentes direccións provinciais do organismo, así como a adscrición do dito persoal ós servicios centrais do mesmo e a autorización para que este persoal</p>
<p>poida pasar a prestar servicios noutras entidades ou organismos das administracións públicas.</p>
<p>g) A concesión das comisións de servicio reguladas no artigo 15.7º da Lei 4/1988, do 26 de maio, de función pública de Galicia.</p>
<p>h) A concesión das prestacións estatutarias referidas á acción social.</p>
<p>i) En relación ó persoal do seu centro directivo, a autorización das comisións de servicio con dereito a indemnización.</p>
<p>j) En relación ó persoal de servicios centrais ou direccións xerais, a concesión de permisos ou licencias que teñan repercusión no capítulo I dos orzamentos.</p>
<p>k) Todos aqueles actos de administración e xestión ordinaria do persoal do organismo que non foran delegados expresamente por esta orde noutros órganos.</p>
<p>Artigo 6º</p>
<p>Deléganse nos directores provinciais do Servicio Galego de Saúde as seguintes facultades:</p>
<p>a) A declaración das situacións administrativas do persoal estatutario logo de autorización da Dirección Xeral de Recursos Humanos.</p>
<p>b) A convocatoria e resolución dos procesos selectivos que se desenvolvan de forma descentralizada, conforme a normativa vixente, logo de autorización da Dirección Xeral de Recursos Humanos, e conforme o que se estableza na convocatoria xeral.</p>
<p>c) A selección, conforme os procedementos establecidos, para o desempeño de postos de traballo, dentro das dotacións existentes nos cadros de persoal das institucións e de servicios sanitarios do seu ámbito territorial, con excepción dos definidos como de libre designación e dos que resulten directamente en función de resolución de probas selectivas.</p>
<p>d) A concesión de comisións de servicio entre institucións sanitarias do seu ámbito territorial.</p>
<p>e) O recoñecemento da antigüidade para efectos retributivos do persoal estatutario.</p>
<p>f) As declaracións correspondentes ás situacións de xubilación forzosa e voluntaria do persoal estatutario.</p>
<p>g) A tramitación e xestión de nóminas do persoal das súas unidades administrativas.</p>
<p>Os acordos que se adopten no ámbito sinalado nos apartados anteriores deberanlles ser notificados á Dirección Xeral de Recursos Humanos e ás respectivas institucións sanitarias.</p>
<p>h) A autorización dos gastos e a proposta dos pagos con cargo ós orzamentos dos seus respectivos centros, integrados no orzamento do organismo autónomo, así como a celebración de contratos de obras, subministracións, xestión de servicios públicos, consultoría e asistencia, de servicios e para a realización de traballos específicos e concretos non habituais,imputables a créditos orzados ou habilitados ó seu centro de gasto, ata un importe de 200.000.000 de ptas., se ben cando a contía exceda de 50.000.0000 de ptas., requirirase autorización expresa da Dirección Xeral de Recursos Económicos.</p>
<p>i) A celebración de contratos imputables a créditos orzados ou habilitados ós diferentes centros de gasto da dirección provincial, para os casos de contratación que afecte conxuntamente a varios destes nun único expediente, ata o importe máximo de 200.000.000 de ptas., se ben cando a contía exceda de 50.000.000 de ptas., requirirase autorización expresa da Dirección Xeral de Recursos Económicos.</p>
<p>j) A tramitación de expedientes anticipados de gasto imputados ás dotacións orzamentarias do seu centro de gasto.</p>
<p>k) A tramitación e resolución dos expedientes de reintegro de gastos ós beneficiarios da asistencia sanitaria da Seguridade Social, de contía inferior a 5.000.000 de pesetas.</p>
<p>l) En relación ó persoal da dirección provincial, a autorización das comisións de servicio con dereito a indemnización, así como a concesión de permisos ou licencias que non teñan repercusión no capítulo I dos orzamentos.</p>
<p>m) O control do horario e da asistencia e presencia física do persoal das súas unidades administrativas.</p>
<p>Artigo 7º</p>
<p>Delégase nos directores xerentes de institucións sanitarias ou nos seus equivalentes, tanto no ámbito da atención primaria como da especializada, e no xerente xeral do Complexo Hospitalario de Santiago de Compostela, e en relación cos seus respectivos centros de gasto, as seguintes facultades:</p>
<p>a) En relación co persoal non directivo dependente do centro, a autorización de comisións de servicio con dereito a indemnización e a autorización para a asistencia a cursos, xornadas e, en xeral, actos de capacitación ou perfeccionamento.</p>
<p>b) En relación co persoal funcionario e laboral dependente do centro, que ocupe postos de traballo incluídos nas relacións de postos de traballo, a concesión de permisos e licencias que non teñan repercusión na súa nómina.</p>
<p>c) En relación co persoal estatutario e co persoal funcionario e laboral dependente do centro, non incluído nas relacións de postos de traballo, a concesión de permisos e licencias que non excedan dun mes de duración e as súas prórrogas.</p>
<p>d) A autorización das comisións de servicio con dereito a indemnización que se realicen dentro da Comunidade Autónoma por eles mesmos ou polo persoal directivo do centro.</p>
<p>e) A expedición das dilixencias de posesión, incorporación ou cesamento que se é o caso se produzan.</p>
<p>Tales dilixencias deberanlles ser notificadas á respectiva dirección provincial.</p>
<p>f) O nomeamento ou a contratación de persoal temporal das institucións ou servicios deles dependentes, logo da autorización da correspondente dirección provincial, así como a selección e nomeamento de persoal temporal na categoría de facultativo especialista.</p>
<p>Os acordos que se adopten no ámbito sinalado neste apartado deberanlles ser notificados á Dirección Xeral de Recursos Humanos e á respectiva dirección provincial.</p>
<p>g) O control do horario e da asistencia e presencia física do persoal do seu centro.</p>
<p>h) A autorización dos gastos e a proposta dos pagos con cargo ós orzamentos dos seus respectivos centros integrados no orzamento do organismo autónomo.</p>
<p>i) A celebración de contratos de obras, subministracións, xestión de servicios públicos, neste último caso aínda que non supoñan gastos, consultoría e asistencia, de servicios e para a realización de traballos específicos e concretos non habituais, imputables ós créditos orzados ou habilitados ó seu centro de gasto, ata un importe de 200.000.000 de pesetas, se ben cando a contía exceda de 50.000.000 de pesetas requirirá autorización expresa da Dirección Xeral de Recursos Económicos.</p>
<p>j) A celebración de contratos administrativos especiais logo de autorización expresa da Dirección Xeral de Recursos Económicos.</p>
<p>k) A celebración de contratos de arrendamento de bens mobles, se ben cando se fagan mediante leasing, requirirase informe favorable da Dirección Xeral de Recursos Económicos.</p>
<p>Artigo 8º</p>
<p>Facúltanse os secretarios provinciais, xefes dos servicios de Xestión Económica e Investimentos e directores de Xestión ou os seus equivalentes nos respectivos centros de gasto, para formula-las correspondentes propostas nos expedientes trami</p>
<p>tados con cargo ós orzamentos dos seus respectivos centros, integrados no orzamento do organismo autónomo.</p>
<p>Artigo 9º</p>
<p>As resolucións administrativas que se adopten facendo uso das delegacións efectuadas pola presente orde farán constar expresamente esta circunstancia e consideraranse dictadas pola autoridade que a conferiu.</p>
<p>Artigo 10º</p>
<p>Quedan excluídas, en todo caso, das delegacións contidas nesta orde, os supostos previstos no artigo 13.2º da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 44.2º da Lei 1/1983, do 22 de febreiro, reguladora da Xunta e o seu presidente, reformada pola Lei 11/1988, do 20 de outubro.</p>
<p>Disposición transitoria</p>
<p>De conformidade co disposto na disposición transitoria primeira do Decreto 64/1996, do 15 de febreiro, e mentres non se leve a cabo o nomeamento do secretario xeral do organismo, as delegacións que se efectúan a favor del na presente orde, entenderanse referidas ó secretario xeral da Consellería de Sanidade e Servicios Sociais.</p>
<p>Disposicións derrogatorias</p>
<p>Primeira.-Queda derrogada a Orde do 15 de setembro de 1994 sobre delegación de atribucións en órganos centrais e periféricos do Sergas.</p>
<p>Segunda.-Derróganse igualmente cantas disposicións de igual ou inferior rango se opoñan ó establecido nesta orde, a excepción da orde desta consellería do 9 de febreiro de 1996.</p>
<p>Disposición derradeira</p>
<p>A presente orde entrará en vigor o día seguínte ó da súa publicación do Diario Oficial de Galicia.</p>
<p>Santiago de Compostela, 22 de maio de 1996.</p>
<p>José María Hernández Cochón</p>
<p>Conselleiro de Sanidade e Servicios Sociais e presidente do Servicio Galego de Saúde</p>
<p>4371</p>

