---
date: '2021-08-18'
id: C3K1-090821-0003
page: 41550
number: 158
agency: Consellería de Sanidade
section: III. Outras disposicións.
title: >-
  ORDE do 4 de agosto de 2021 pola que se regula o procedemento e se aproba e dá
  publicidade ao modelo de solicitude do informe preceptivo que deben acadar as
  mutuas colaboradoras coa Seguridade Social que pretenden concertar cun centro
  privado os seus servizos sanitarios e recuperadores (código de procedemento
  SA103B).
range: Orde
url: >-
  https://www.xunta.gal/dog/Publicados/2021/20210818/AnuncioC3K1-090821-0003_gl.html
---
<p>O Estatuto de autonomía para Galicia, no seu artigo 33, atribúe á Comunidade Autónoma, en concordancia co artigo 149.1.16 da Constitución española, a competencia do desenvolvemento lexislativo e a execución da lexislación básica do Estado en materia de sanidade interior, así como organizar e administrar a tales fins e dentro do seu territorio todos os servizos relacionados coas materias antes expresadas.</p>
    <p>O Decreto 136/2019, do 10 de outubro, polo que se establece a estrutura orgánica da Consellería de Sanidade, atribúe no artigo 4.2.b) á Secretaría Xeral Técnica as competencias e funcións, entre outras materias, relativas á inspección de todos os centros, servizos, establecementos e prestacións sanitarias e farmacéuticas de titularidade pública ou privada da Comunidad Autónoma de Galicia.</p>
    <p>O Real decreto 1630/2011, do 14 de novembro, polo que se regula a prestación de servizos sanitarios e de recuperación polas mutuas de accidentes de traballo e enfermidades profesionais da Seguridade Social, recolle a posibilidade de que estas presten servizos sanitarios e recuperadores mediante concertos con medios privados (artigo 11). Para que isto sexa posible débense reunir unha serie de condicións, entre as que se atopa a necesidade de acreditar que os medios sanitarios e recuperadores cos que se vai concertar, reúnen os requisitos sinalados no artigo 12 do citado real decreto.</p>
    <p>O artigo 12.1 da Lei 39/2015, do 1 de outubro, do procedemento administrativo común das administracións públicas establece que «As administracións públicas deberán garantir que os interesados poden relacionarse coa Administración a través de medios electrónicos, para o que porán á súa disposición as canles de acceso que sexan necesarias, así como os sistemas e aplicacións que en cada caso se determinen».</p>
    <p>Como complemento ao esforzo dinamizador da Administración electrónica, a Lei 39/2015, do 1 de outubro, establece no artigo 14.2 que «En todo caso, estarán obrigados a relacionarse a través de medios electrónicos coas administracións públicas para a realización de calquera trámite dun procedemento administrativo, polo menos, os seguintes suxeitos: a) As persoas xurídicas». Entre estas atópanse as mutuas colaboradoras coa Seguridade Social.</p>
    <p>De acordo co indicado, e á vista do establecido no capítulo III, do título IV (artigos 67 a 70) da Lei 4/2019, do 17 de xullo, de administración dixital de Galicia, así como da Orde do 12 de xaneiro de 2012 pola que se regula a habilitación de procedementos administrativos e servizos na Administración xeral e no sector público autonómico de Galicia, resulta imprescindible a configuración dixital deste procedemento e a adaptación dos seus modelos de solicitude, facilitando así a interacción máis áxil coas empresas interesadas.</p>
    <p>De conformidade co disposto na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, o proxecto de orde foi exposto no Portal de transparencia e goberno aberto da Xunta de Galicia e foi sometido a informe dos órganos con competencias horizontais en materia de administración electrónica e avaliación e reforma administrativa, informe económico-financeiro da consellería competente en materia de facenda, informe sobre impacto de xénero e a informe da Asesoría Xurídica da Xunta de Galicia.</p>
    <p>Así mesmo, o texto da orde adecúase aos principios de boa regulación descritos no artigo 129.1 da Lei 39/2015, do 1 de outubro, e no artigo 37.a) da Lei 14/2013, do 26 de decembro, de racionalización do sector público autonómico.</p>
    <p>No exercicio das atribucións conferidas de conformidade co disposto no artigo 34.6 da Lei 1/1983, do 22 de febreiro, de normas reguladoras da Xunta e da sua Presidencia,</p>
    <h2>DISPOÑO:</h2>
    <p>Artigo 1. Obxecto</p>
    <p>Esta orde ten por obxecto regular o procedemento «solicitude do informe preceptivo solicitado polas mutuas colaboradoras coa Seguridade Social que pretenden concertar cun centro privado os seus servizos sanitarios e recuperadores» e aprobar e dar publicidade ao seu modelo normalizado (código de procedemento administrativo SA103B) para a súa tramitación por medios electrónicos.</p>
    <p>Procede a formulación desta solicitude co fin de acreditar os requisitos previstos no artigo 12 letras a) e b) do Real decreto 1630/2011, do 14 de novembro, polo que se regula a prestación de servizos sanitarios e de recuperación polas mutuas de accidentes de traballo e enfermidades profesionais da Seguridade Social.</p>
    <p>Artigo 2. Forma, lugar e prazo de presentación das solicitudes</p>
    <p>1. As solicitudes presentaranse obrigatoriamente por medios electrónicos a través do formulario normalizado (anexo I) dispoñible na sede electrónica da Xunta de Galicia, https://sede.xunta.gal</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das persoas interesadas presenta a súa solicitude presencialmente, requiriráselle para que a emende a través da súa presentación electrónica. Para estes efectos, considerarase como data de presentación da solicitude aquela na que fose realizada a emenda.</p>
    <p>2. Para a presentación electrónica poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>3. O prazo de presentación estará aberto de xeito permanente.</p>
    <p>Artigo 3. Documentación complementaria</p>
    <p>1. As mutuas colaboradoras coa Seguridade Social deben achegar coa solicitude a documentación que xustifique:</p>
    <p>a) O obxecto do concerto.</p>
    <p>b) A xustificación do concerto.</p>
    <p>c) A oferta asistencial que se pretende concertar co centro sanitario, con base no anexo I (clasificación de centros, servizos e establecementos sanitarios) do Real decreto 1277/2003, do 10 de outubro, polo que se establecen as bases xerais sobre autorización de centros, servizos e establecementos sanitarios.</p>
    <p>d) A carteira de servizos que se pretende concertar das ofertas asistenciais obxecto de contrato co centro sanitario.</p>
    <p>2. De conformidade co artigo 28.3 da Lei 39/2015, do 1 de outubro, do procedemento administrativo común das administracións públicas, non será necesario achegar os documentos que xa fosen presentados anteriormente pola persoa interesada ante calquera Administración. Neste caso, a persoa interesada deberá indicar en que momento e ante que órgano administrativo presentou os ditos documentos, que serán solicitados electronicamente a través das redes corporativas ou mediante consulta ás plataformas de intermediación de datos ou outros sistemas electrónicos habilitados para o efecto, agás que conste no procedemento a oposición expresa da persoa interesada.</p>
    <p>De forma excepcional, se non se puidesen obter os citados documentos, poderá solicitarse novamente á persoa interesada a súa achega.</p>
    <p>3. A documentación complementaria deberá presentarse electronicamente.</p>
    <p>Se algunha das solicitantes presenta a documentación complementaria presencialmente, requiriráselle para que a emende a través da súa presentación electrónica. Para estes efectos, considerarase como data de presentación aquela na que fose realizada a emenda.</p>
    <p>As mutuas responsabilizaranse da veracidade dos documentos que presenten.</p>
    <p>Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola solicitante, para o que poderán requirir a exhibición do documento ou da información orixinal.</p>
    <p>Artigo 4. Comprobación de datos</p>
    <p>1. Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas, agás que a persoa interesada se opoña á súa consulta:</p>
    <p>a) NIF da mutua colaboradora coa Seguridade Social.</p>
    <p>b) DNI ou NIE da persoa representante.</p>
    <p>2. No caso de que as persoas interesadas se opoñan á consulta, deberán indicalo no recadro correspondente habilitado no formulario e achegar os documentos. Cando así o esixa a normativa aplicable solicitarase o consentimento expreso da persoa interesada para realizar a consulta.</p>
    <p>3. Excepcionalmente, no caso de que algunha circunstancia imposibilitase a obtención dos citados datos, poderase solicitar ás persoas interesadas a presentación dos documentos correspondentes.</p>
    <p>Artigo 5. Notificacións</p>
    <p>1. As notificacións de resolucións e actos administrativos practicaranse só por medios electrónicos, nos termos previstos na normativa reguladora do procedemento administrativo común.</p>
    <p>2. De conformidade co artigo 45.2 da Lei 4/2019, do 17 de xullo, de administración dixital de Galicia, as notificacións electrónicas practicaranse mediante a comparecencia na sede electrónica da Xunta de Galicia e a través do Sistema de notificacións electrónicas de Galicia-Notifica.gal. Este sistema remitirá ás persoas interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación practicada e a súa falta non impedirá que a notificación sexa considerada plenamente válida.</p>
    <p>3. De conformidade co artigo 47 da Lei 4/2019, do 17 de xullo, de administración dixital de Galicia, as persoas interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e as entidades instrumentais do sector público autonómico. En todo caso, a Administración xeral e as entidades do sector público autonómico de Galicia poderán de oficio crear o indicado enderezo, para os efectos de asegurar o cumprimento polas persoas interesadas da súa obriga de relacionarse por medios electrónicos.</p>
    <p>4. As notificacións entenderanse practicadas no momento no que se produza o acceso ao seu contido, entendéndose rexeitada cando transcorresen dez días naturais desde a posta á disposición da notificación sen que se acceda ao seu contido.</p>
    <p>5. Se o envío da notificación electrónica non fose posible por problemas técnicos practicarase a notificación polos medios previstos na normativa reguladora do procedemento administrativo común.</p>
    <p>Artigo 6. Trámites administrativos posteriores á presentación de solicitudes</p>
    <p>Todos os trámites administrativos que as persoas interesadas deban realizar trala presentación da solicitude deberán ser efectuados electronicamente accedendo á Carpeta cidadá da persoa interesada dispoñible na sede electrónica da Xunta de Galicia.</p>
    <p>Artigo 7. Prazo de emisión do informe</p>
    <p>De conformidade con disposto no artigo 80 da Lei 39/2015, do 1 de outubro, o informe emitirase a través de medios electrónicos no prazo de dez días e de acordo cos requisitos previstos no artigo 26 da citada lei. O prazo para a súa emisión poderá suspenderse polo tempo que medie entre a petición, que deberá comunicarse aos interesados e a recepción do informe, que igualmente deberá ser comunicada a estes. Este prazo de suspensión non poderá exceder en ningún caso de tres meses. No caso de que non se recibise o informe no prazo indicado, proseguirá o procedemento.</p>
    <p>Disposición adicional única. Actualización dos modelos normalizados</p>
    <p>De conformidade coa disposición adicional sexta da Lei 4/2019, do 17 de xullo, de administración dixital de Galicia, o/os modelo/s normalizado/s aplicable/s na tramitación do procedemento regulado nesta disposición, poderá/n ser actualizado/s co fin de mantelo/s adaptado/s á normativa vixente. Para estes efectos será suficiente a publicación do/dos modelo/s actualizado/s na sede electrónica da Xunta de Galicia, onde estará/n permanentemente accesible/s para todas as persoas interesadas, sen que sexa necesaria unha nova publicación no Diario Oficial de Galicia.</p>
    <p>Disposición derradeira única. Entrada en vigor</p>
    <p>Esta orde entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, 4 de agosto de 2021</p>
    <footer><p>Julio García Comesaña<br>Conselleiro de Sanidade</p></footer>

