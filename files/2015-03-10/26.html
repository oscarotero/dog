---
date: '2015-03-10'
id: CA04-270115-0004
page: 9753
number: 47
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 20 de xaneiro de 2015, da Dirección Xeral de Enerxía e Minas,
  pola que se autoriza o peche e desmantelamento da LAT 220 kV Mesón-porto entre
  os seus apoios N-325 e 331-bis, promovido por Red Eléctrica de España, S.A.U.
  (expediente IN407A 2014/199-1).
range: Resolución
url: >-
  https://www.xunta.gal/dog/Publicados/2015/20150310/AnuncioCA04-270115-0004_gl.html
---
<p>Despois de examinar o expediente instruído a pedimento da empresa Unión Fenosa Distribución, S.A., con enderezo para os efectos de notificación na avda. de Arteixo, 171, 15007 A Coruña, en representación da empresa Red Eléctrica de España, S.A.U., resultan os seguintes</p>
    <p>Antecedentes de feito.</p>
    <p>Primeiro. A empresa Red Eléctrica de España, S.A.U. é titular da liña eléctrica de alta tensión (LAT) a 220 kV Mesón-Porto, que une as subestacións de Mesón do Vento e Porto facendo entrada e saída na subestación da Grela, cunha lonxitude de 26.500 m e formada por un treito aéreo, desde a subestación Mesón do Vento ata o apoio 331-bis da primitiva LAT Belesar-A Coruña (expediente 8.815), e outro treito soterrado, desde o dito apoio 331-bis ata a subestación Porto 220/15 kV.</p>
    <p>Segundo. Igualmente, a dita empresa é titular da LAT aéreo-soterrada a 220 kV, en simple circuíto, de entrada e saída na subestación de Eirís da LAT Mesón-Porto e cunha lonxitude de 5.937 m (expediente IN407A 2009/296-1).</p>
    <p>O 29 de xuño de 2012 a Dirección Xeral de Industria, Enerxía e Minas ditou resolución pola que se autorizou administrativamente e se aprobou o proxecto de execución desta LAT e súa autorización de explotación foi emitida o 21 de outubro de 2014 pola Xefatura Territorial da Coruña da Consellería de Economía e Industria.</p>
    <p>A entrada en funcionamento desta liña eléctrica deixa fóra de servizo o tramo aéreo comprendido entre os apoios N-325 e 331-bis da LAT 220 kV Mesón-Porto, á que se fai referencia no antecedente de feito anterior.</p>
    <p>Terceiro. O 3 de decembro de 2014 a empresa Unión Fenosa Distribución, S.A. presentou ante a Xefatura Territorial da Coruña a solicitude de autorización para o desmantelamento da LAT 220 kV Mesón-Puerto entre os apoios N-325 e 331-bis, acompañada da seguinte documentación: proxecto de execución, estudo de seguranza e saúde e estudo de xestión de residuos.</p>
    <p>Posteriormente, presentou un escrito, asinado polas empresas Unión Fenosa Distribución, S.A. e Red Eléctrica de España, S.A.U., no que se fai constar que estas dúas empresas chegaron a un acordo en virtude do cal Red Eléctrica de España, S.A.U. accede a que a tramitación da citada actuación de desmantelamento sexa realizada por Unión Fenosa Distribución, S.A., e solicita, en consecuencia, que esta última empresa realice as tramitacións correspondentes en nome e representación de Red Eléctrica de España, S.A.U.</p>
    <p>Cuarto. Segundo consta no citado proxecto de desmantelamento, o treito da liña para desmontar ten unha lonxitude de 2.349 m, situada entre os apoios N-325 e 331-bis dentro do termo municipal da Coruña, coas seguintes características:</p>
    <p>• Condutor: Cóndor LA-455.</p>
    <p>• Apoios para desmontar:</p>
    <table>
     <tbody>
      <tr>
       <td>Apoio</td>
       <td>Tipo</td>
       <td>Función</td>
       <td>Van afectado</td>
       <td>Lonxitude (m)</td>
      </tr>
      <tr>
       <td>N-326</td>
       <td>Drago-2500 K-51</td>
       <td>AG</td>
       <td>N-325/N-326</td>
       <td>340,6</td>
      </tr>
      <tr>
       <td>327</td>
       <td>C</td>
       <td>AL</td>
       <td>N-326/328</td>
       <td>795,9</td>
      </tr>
      <tr>
       <td>328</td>
       <td>KC + B</td>
       <td>AC</td>
       <td>328/N-329</td>
       <td>258,9</td>
      </tr>
      <tr>
       <td>N-329</td>
       <td>Drago-2500 F-41</td>
       <td>AG</td>
       <td>N-329/N-330</td>
       <td>526,9</td>
      </tr>
      <tr>
       <td>N-330</td>
       <td>Drago-2500 F-41</td>
       <td>AG</td>
       <td>N-330/331</td>
       <td>187,3</td>
      </tr>
      <tr>
       <td></td>
       <td></td>
       <td></td>
       <td>331/331-bis</td>
       <td>239,2</td>
      </tr>
     </tbody>
    </table>
    <p>• Particularidades:</p>
    <p>– O apoio N-325 mantense na súa localización actual para realizar o desvío cara á subestación de Eirís.</p>
    <p>– Os apoios 331 e 331-bis mantéñense coa finalidade de albergar o circuíto procedente da subestación de Sabón, que actualmente comparte infraestrutura co circuíto que se vai desmantelar.</p>
    <p>– Para garantir a seguranza da liña, no van comprendido entre os apoios 331 e 331- bis, procederase á recolocación dos puntos de grampaxe do condutor aéreo sobre o apoio 331-bis, que pasa da actual configuración de dobre circuíto en hexágono a unha configuración simple de circuíto en bandeira, eliminando o circuíto de Mesón e centrando o tiro de condutores do circuíto de Sabón na cabeceira do apoio; deste xeito, non se modifica a traza da liña nin a altura dos condutores.</p>
    <p>• Desmontaxe do cable de terra 50-ST1A (AC-50) entre os apoios 325 e 331.</p>
    <p>• Desmontaxe do cable de fibra óptica Freespan 64-F entre os apoios 326 e 331.</p>
    <p>• Reforzamento do apoio 331-bis de transición aéreo-soterrado para adaptalo ás novas solicitacións mecánicas.</p>
    <p>Quinto. O 26 de decembro de 2014 os servizos técnicos da Xefatura Territorial da Coruña da Consellería de Economía e Industria emitiron informe favorable, propoñendo a seguir do procedemento administrativo de autorización de peche e desmantelamento do treito comprendido entre os apoios 325 e 331-bis da LAT 220 kV Mesón-Porto.</p>
    <p>A respecto do trámite de información pública, no citado informe recóllese literalmente o seguinte: «Unha vez que as modificacións proxectadas non alteran a traza da LAT 220 kV SC subestación Mesón do Vento-subestación Porto, actualmente en funcionamento, nin xeran novas afeccións nin modifican as xa recollidas nos proxectos orixinais e nas resolucións polas que se autorizaron administrativamente e se aprobaron os proxectos de execución dos expedientes nº 8.815 e IN407A 2009/296-1, respectivamente, o enxeñeiro que subscribe considera que se pode entender como cumprido o trámite de información pública nos termos xa formalizados no procedemento que rematou coa emisión das resolucións anteriores».</p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas, e a súa asignación á Consellería de Industria, Enerxía e Comercio; no Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia; no Decreto 110/2013, do 4 de xullo, polo que se establece a estrutura orgánica da Consellería de Economía e Industria; no Decreto 116/2014, do 11 de setembro, polo que se modifica o Decreto 110/2013; e no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 24/2013, do 26 de decembro, do sector eléctrico; co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. De acordo co disposto no artigo 53.5 da Lei 24/2013, do 26 de decembro, o peche definitivo das instalacións de transporte de enerxía eléctrica requirirá autorización administrativa previa, cuxo procedemento vén regulado nos artigos 135 a 139 do Real decreto 1955/2000, do 1 de decembro.</p>
    <p>Terceiro. A retirada da instalación vén recollida no artigo 155 do Real decreto 1955/2000, do 1 de decembro, como unha das causas de extinción da servidume de paso establecida para a execución dunha instalación eléctrica.</p>
    <p>Cuarto. No expediente instruído para o efecto cumpríronse os trámites regulamentarios.</p>
    <p>Esta dirección xeral, de acordo co que antecede e no exercicio das competencias que ten atribuídas, resolve:</p>
    <p>1. Autorizar o peche e desmantelamento da LAT 220 kV Mesón-Porto entre os seus apoios N-325 e 331-bis, promovido por Red Eléctrica de España, S.A.U.</p>
    <p>2. Extinguir a servidume de paso constituída no treito que se vai desmantelar.</p>
    <p>Todo isto de acordo coas seguintes condicións:</p>
    <p>Primeira. O desmantelamento que se autoriza terá que realizarse de acordo coas especificacións e planos que figuran na documentación técnica presentada pola empresa promotora (proxecto de execución, estudo de seguranza e saúde e estudo de xestión de residuos) baixo a denominación LAT 220 kV Mesón do Vento-Porto E/S A Grela entre os seus apoios N-325 e 331-bis, asinada polo enxeñeiro industrial Alfonso González Álvaro (colexiado nº 2920 do Colexio Nacional de Enxeñeiros de ICAI) e visado por este colexio, na súa delegación de Galicia, con nº 0446/14 e con data do 12 de novembro de 2014; e no que figura un orzamento de 89.968,52 euros.</p>
    <p>Segunda. Durante a execución do proxecto cumpriranse as condicións técnicas e de seguranza dispostas nos regulamentos vixentes que lle sexan de aplicación.</p>
    <p>Terceira. O prazo para o desmantelamento que se autoriza será de tres meses, contados a partir da data da última autorización administrativa que sexa necesario obter para a execución dos traballos.</p>
    <p>Unha vez rematado este desmantelamento, a empresa promotora deberá presentar a solicitude de acta de peche ante a Xefatura Territorial da Coruña da Consellería de Economía e Industria, quen deberá emitila tras as comprobacións técnicas que considere oportunas.</p>
    <p>Cuarta. A Administración reserva para si o dereito a deixar sen efecto esta autorización por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Quinta. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para o desmantelamento autorizado.</p>
    <p>Contra a presente resolución, que non é definitiva en vía administrativa, cabe interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da notificación ou publicación desta resolución, sen prexuízo de que os interesados poidan interpoñer calquera outro recurso que coiden pertinente.</p>
    <p>Santiago de Compostela, 20 de xaneiro de 2015</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

