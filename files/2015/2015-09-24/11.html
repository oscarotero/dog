---
date: '2015-09-24'
id: G2017-160915-0001
page: 37673
number: 183
agency: Universidade da Coruña
section: IV. Oposicións e concursos.
title: >-
  RESOLUCIÓN do 24 de agosto de 2015 pola que se convoca concurso de acceso a
  prazas de corpos docentes universitarios.
range: Resolución
url: >-
  https://www.xunta.gal/dog/Publicados/2015/20150924/AnuncioG2017-160915-0001_gl.html
---
<p>De conformidade co disposto na Lei orgánica 6/2001, do 21 de decembro (BOE do 24 de decembro), de universidades, modificada pola Lei orgánica 4/2007, do 12 de abril (BOE do 13 de abril), en diante LOU, e no Real decreto 1313/2007, do 5 de outubro, polo que se regula o réxime dos concursos de acceso a corpos docentes universitarios (en diante RDCA), e a teor do establecido nos estatutos da Universidade da Coruña, aprobados polo Decreto 101/2004, do 13 de maio (DOG do 26 de maio) e modificados polo Decreto 194/2007, do 11 de outubro (DOG do 17 de outubro) da Xunta de Galicia (en diante EUDC), en execución da oferta de emprego público (OPE) de persoal docente e investigador para o ano 2015, aprobada pola Resolución do 18 de marzo de 2015 (DOG do 31 de marzo) e modificada pola Resolución do 26 de maio de 2015 (DOG do 2 de xuño).</p>
    <p>Esta reitoría, en exercicio das competencias que lle atribúe o artigo 36 dos EUDC, resolve convocar a concurso as prazas que figuran no anexo I da presente resolución, de acordo coas seguintes bases:</p>
    <p>Bases da convocatoria</p>
    <p>Primeira. Normas xerais</p>
    <p>1.1. Este concurso rexerase pola LOU, o RDCA, a Lei 30/1992, do 26 de novembro, de réxime xurídico das administracións públicas e do procedemento administrativo común (en diante LRXAPPAC), os EUDC, a normativa reguladora dos concursos de acceso aos corpos docentes universitarios aprobada polo Consello de Goberno o 10 de decembro de 2008 e, naquilo que non estiver previsto, pola lexislación xeral da función pública do Estado.</p>
    <p>1.2. Os concursos de acceso terán un procedemento independente para cada praza ou prazas convocadas.</p>
    <p>1.3. O cómputo dos prazos establecidos nesta convocatoria axustarase ao disposto no artigo 3 da normativa desta universidade pola cal se regulan os concursos de acceso a corpos de funcionarios docentes universitarios.</p>
    <p>Para o cómputo dos prazos o mes de agosto será inhábil para todos os efectos.</p>
    <p>Segunda. Requisitos dos candidatos</p>
    <p>2.1. Para ser admitido á realización destas probas selectivas, os aspirantes deberán reunir os requisitos exixidos nesta base na data en que finalice o prazo de presentación de solicitudes e mantelos ata a toma de posesión:</p>
    <p>a) Ser español ou nacional dun Estado membro da Unión Europea, ou nacional daqueles estados, aos que, en virtude de tratados internacionais establecidos pola Unión Europea e ratificados por España, sexa de aplicación a libre circulación de traballadores nos termos en que esta se define no Tratado constitutivo da Comunidade Europea.</p>
    <p>Tamén poderán participar o cónxuxe, descendentes e descendentes do cónxuxe, dos españois e dos nacionais doutros Estados membros da Unión Europea sempre que non estean separados de dereito, sexan menores de vinte e un anos ou maiores da devandita idade que vivan á súa conta. Este último beneficio será igualmente de aplicación a familiares de nacionais doutros estados cando así estea previsto nos tratados internacionais establecidos pola Unión Europea e ratificados por España.</p>
    <p>Igualmente, poderán participar os aspirantes de nacionalidade estranxeira non comunitaria, cando se cumpran os requisitos establecidos no artigo 4 do RDCA. </p>
    <p>b) Ter cumpridos os dezaseis anos de idade e non superar os setenta.</p>
    <p>c) Estar acreditado ou habilitado para o corpo docente universitario de que se trate, cumprir os requisitos marcados no artigo 4 do RDCA e non atoparse incursos na prohibición do número 4 do artigo 9 do RDCA.</p>
    <p>d) Non ter sido separado, mediante expediente disciplinario, do servizo de ningunha Administración pública nin atoparse inhabilitado para o exercicio das funcións públicas. Os aspirantes que non teñan a nacionalidade española deberán acreditar que non foron sometidos a ningunha sanción disciplinaria ou condena penal que impida, no seu Estado, o acceso á función pública.</p>
    <p>e) Non padecer enfermidade nin estar afectado por limitación física ou psíquica que sexa incompatible co desempeño das funcións correspondentes á praza.</p>
    <p>Terceira. Solicitudes</p>
    <p>3.1. As solicitudes para participar no concurso axustaranse ao modelo que figura como anexo III nesta convocatoria e serán dirixidas ao reitor da Universidade da Coruña no prazo de quince días, que comezarán a contar a partir do día seguinte ao da publicación desta convocatoria do <em>Boletín Oficial del Estado</em>. Se o último día do prazo coincide en sábado ou día inhábil na universidade, entenderase prorrogado ao primeiro día hábil seguinte segundo o artigo 48 da Lei 30/1992.</p>
    <p>3.2. As solicitudes serán presentadas no Rexistro Xeral (Reitoría, rúa da Maestranza, 9, A Coruña) ou nos rexistros auxiliares da Universidade da Coruña (Campus de Elviña e de Ferrol), ou de acordo coas restantes formas previstas no artigo 38 da Lei 30/1992. As solicitudes que se presenten por medio das oficinas de Correos deberán ir en sobre aberto para que o persoal de Correos poida estampar nelas o selo de datas antes da súa certificación. As solicitudes que se fagan no estranxeiro poderán cursarse por medio das representacións diplomáticas e consulares españolas correspondentes.</p>
    <p>Os dereitos de exame serán de 40,74 euros e ingresaranse na conta corrente 0049-5030-15-2516011262, concursos-oposicións, no banco Santander Central Hispano da Coruña. O pagamento realizarase directamente nas oficinas da devandita entidade ou mediante transferencia bancaria na cal deberá constar obrigatoriamente o nome e apelidos da persoa interesada e a referencia da praza á que concursa. En ningún caso a simple presentación da solicitude e o pagamento na entidade suporá a substitución do trámite de presentación en tempo e forma da solicitude ante o órgano expresado na base 3.1.</p>
    <p>3.3. Coa instancia achegaranse necesariamente os seguintes documentos e será causa de exclusión a falta dalgún deles:</p>
    <p>a) Fotocopia do documento nacional de identidade. Os aspirantes que non posúan a nacionalidade española e teñan dereito a participaren deberán presentar unha fotocopia do documento que acredite a súa nacionalidade e, se é o caso, os documentos que acrediten o vínculo de parentesco e o feito de vivir a expensas ou estar a cargo do nacional doutro Estado co que teñan devandito vínculo. Así mesmo, deberán presentar declaración xurada ou promesa de non estar separados de dereito do seu cónxuxe e, se é o caso, do feito de que o aspirante vive ás súas expensas ou está ao seu cargo.</p>
    <p>b) Fotocopia compulsada do título de doutor.</p>
    <p>c) Copia dos documentos que acrediten o cumprimento dos requisitos que se sinalan na letra a) da base 2.1. No suposto de ser profesor nunha praza de igual categoría, certificación acreditativa do seu desempeño.</p>
    <p>d) Xustificante orixinal do pagamento dos dereitos de exame.</p>
    <p>Estarán exentas do pagamento da taxa por dereitos de exame as persoas que teñan recoñecida unha discapacidade igual ou superior ao 33 %. Tamén estarán exentas do pagamento as persoas que sexan membros de familia numerosas clasificadas na categoría especial. Así mesmo, gozarán dunha bonificación do 50 % da taxa, os membros de familias numerosas de categoría xeral. Estas circunstancias deberán ser acreditadas documentalmente xunto coa solicitude, presentando copia orixinal ou compulsada da cualificación da minusvalidez ou do documento acreditativo de familia numerosa segundo corresponda.</p>
    <p>Tamén estarán exentas as persoas que figuren como demandantes de emprego durante o prazo, polo menos, dun mes anterior á data de publicación desta convocatoria. Para o desfrute da exención será requisito que non rexeitasen, no prazo de que se trate, oferta de emprego adecuado nin se negasen a participar, salvo causa xustificada, en accións de promoción, formación ou reconversión profesional e que, así mesmo, carezan de rendas superiores, en cómputo mensual, ao salario mínimo interprofesional.</p>
    <p>O certificado relativo á condición de demandante de emprego, cos requisitos sinalados, solicitarase na oficina dos servizos públicos de emprego. A acreditación das rendas realizarase mediante unha declaración xurada ou promesa escrita do solicitante. Ambos os documentos deberán xuntarse á solicitude.</p>
    <p>3.4. Os erros de feito que se poidan advertir, poderán emendarse en calquera momento, de oficio ou por petición do interesado. Os aspirantes quedan vinculados aos datos que fagan constar nas súas solicitudes, e poderán unicamente demandar a súa modificación mediante escrito motivado, dentro do prazo establecido na base 3.1 para a presentación de solicitudes. Transcorrido este prazo non se admitirá ningunha petición desta natureza, excepto causa excepcional sobrevinda, xustificada e discrecionalmente apreciada pola Universidade.</p>
    <p>Cuarta. Admisión dos aspirantes</p>
    <p>4.1. Rematado o prazo de presentación de solicitudes, o vicerreitor de Profesorado da Universidade da Coruña ditará unha resolución en que aprobe a relación provisional de aspirantes admitidos e excluídos, con indicación das causas de exclusión, que será publicada no taboleiro de anuncios da Reitoría da Universidade da Coruña e do Vicerreitorado do Campus de Ferrol e Relación Universidade-Empresa, así como, a título divulgativo, no enderezo da internet: http://www.udc.es/persoal/ga/pdi/concursos/funcionarios.asp</p>
    <p>4.2. Contra a devandita resolución os interesados poderán presentar reclamación ante o reitor, no prazo de dez días hábiles contados desde o día seguinte ao da súa publicación. Resoltas estas reclamacións, publicarase nos mesmos lugares a relación definitiva de aspirantes admitidos e excluídos.</p>
    <p>Quinta. Comisión de acceso</p>
    <p>5.1. De acordo co que establece o artigo 81 dos EUDC, a composición da Comisión é a que figura no anexo II desta convocatoria e terá a categoría primeira das recollidas no artigo 30 do Real decreto 462/2002, do 24 de maio, sobre indemnizacións por razón do servizo. Salvo petición noutro sentido e autorizada, terá a súa sede e actuará no centro a que se adscriba a praza convocada.</p>
    <p>Conforme o establecido no artigo 6.4 do RDCA, os currículos dos membros das comisións de acceso faranse públicos e poderán ser consultados no Servizo de Persoal Docente e Investigador.</p>
    <p>5.2. O nomeamento como membro dunha comisión é irrenunciable, salvo cando concorra causa xustificada, debidamente alegada polo interesado e así apreciada polo reitor. Os membros da Comisión de acceso deberán absterse de actuar e os interesados poderán recusalos nos casos e polos motivos regulados na LRXAPPAC. Resolta a renuncia, a abstención ou a recusación, os afectados serán substituídos polos seus respectivos suplentes, na súa falta, por orde correlativa e se non hai máis remedio resolverá o reitor.</p>
    <p>5.3. A Comisión de acceso deberá constituírse no prazo máximo de tres meses desde o día seguinte á data de publicación no BOE da correspondente convocatoria. Transcorrido o devandito prazo sen que se constituíse, o reitor procederá á substitución do presidente titular.</p>
    <p>5.4. Dentro de devandito prazo, o presidente, despois de consultar cos restantes membros ditará unha resolución que se notificará a todos os interesados cunha antelación mínima de quince días naturais respecto da data do acto para o cal son citados, convocando a:</p>
    <p>a) Todos os membros titulares da Comisión de acceso e, de ser o caso, os suplentes, para efectuar acto de constitución desta e fixar a continuación e facer públicos os criterios específicos de selección. Na citación indicarase o día, a hora e o lugar para o acto de constitución.</p>
    <p>b) Todos os aspirantes admitidos a participar no concurso, para realizar o acto de presentación de concursantes, con indicación do día, o lugar e a hora para a realización do devandito acto; para estes efectos o prazo entre a data prevista para o acto de constitución da Comisión de acceso e a data sinalada para o acto de presentación non poderá exceder os dous días hábiles.</p>
    <p>5.5. A constitución da Comisión de acceso exixirá a asistencia da totalidade dos seus membros. Os membros titulares que non concorran a este acto cesarán e serán substituídos polos seus respectivos suplentes. Unha vez constituída a Comisión de acceso, no caso de ausencia do seu presidente será substituído polo vogal de maior categoría e antigüidade. O secretario será substituído, de ser o caso, polo vogal de menor categoría e antigüidade.</p>
    <p>5.6. Para que a Comisión de acceso poida actuar validamente requirirase a asistencia de, polo menos, tres dos seus membros entre os cales figurarán obrigatoriamente o presidente e o secretario. Os membros da Comisión de acceso que estean ausentes da proba cesarán en tal condición, sen prexuízo das responsabilidades en que poidan incorrer.</p>
    <p>Se unha vez comezada a primeira proba a Comisión de acceso queda con menos de tres membros, procederase ao nomeamento dunha nova comisión de acceso polo procedemento establecido no artigo 9 da normativa que regula os concursos e non poderán formar parte dela os membros da primeira que cesasen nesta condición.</p>
    <p>5.7. No acto de constitución a Comisión de acceso establecerá e fará públicos, antes do acto de presentación, os criterios de valoración do concurso adecuados ao perfil da praza.</p>
    <p>5.8. Durante o desenvolvemento do concurso, a Comisión de acceso resolverá as dúbidas que poidan xurdir na aplicación destas normas, así como o que proceda nos casos non previstos nelas. En todo momento, a súa actuación axustarase ao disposto na LRXAPPAC.</p>
    <p>Sexta. Acto de presentación</p>
    <p>6.1. O acto de presentación será público e, no transcurso deste, os candidatos entregarán ao presidente da Comisión de acceso, por quintuplicado, a seguinte documentación:</p>
    <p>a) O curriculum vitae, en que se detallarán o seu historial académico, docente, investigador, de xestión e, de ser o caso, sanitario-asistencial, xunto cun exemplar das publicacións e dos documentos acreditativos dos seus méritos. O curriculum vitae deberá axustarse ao modelo que se achega como anexo IV.</p>
    <p>b) Proxecto docente e investigador que o candidato se propón desenvolver de lle ser adxudicada a praza a que concursa; o devandito proxecto axustarase, de fixarse na convocatoria, ás especificacións establecidas.</p>
    <p>6.2. Non acto de presentación, os concursantes recibirán cantas instrucións sobre a celebración das probas deban serlles comunicadas. Así mesmo, determinarase mediante sorteo a orde de actuación dos concursantes e fixarase o lugar, a data e a hora de inicio das probas.</p>
    <p>6.3. O Secretario da Comisión de acceso garantirá que a documentación que entreguen os concursantes poida ser consultada antes do inicio das probas polos candidatos.</p>
    <p>Sétima. Realización das probas</p>
    <p>7.1. Os concursos de acceso constarán das probas e axustaranse ao procedemento que establece o artigo 12 da normativa aprobada por Acordo do Consello de Goberno do 10 de decembro de 2008 pola que se regulan os concursos de acceso a corpos de funcionarios docentes universitarios na Universidade da Coruña.</p>
    <p>7.2. As probas serán públicas e cada unha delas será eliminatoria.</p>
    <p>7.3. Finalizada cada proba, cada membro da Comisión de acceso entregaralle ao presidente un informe razoado, axustado aos criterios previamente fixados, de cada un dos concursantes, con expresión explícita de voto favorable ou desfavorable.</p>
    <p>7.4. Para superar a proba é necesario obter, cando menos, tres votos favorables dos membros da Comisión de acceso.</p>
    <p>7.5. A proposta de provisión de prazas realizarase segundo os votos favorables recibidos dos membros da Comisión de acceso. No caso de empate recorrerase á votación, sen que sexa posible a abstención. De persistir o empate, dirimirá o voto do presidente.</p>
    <p>Oitava. Proposta</p>
    <p>8.1. Nun prazo máximo de cinco días, desde o seguinte á finalización das probas publicarase no taboleiro de anuncios do centro en que actúe a Comisión de acceso a proposta motivada e vinculante de nomeamento para a provisión da praza, con expresión de todos os candidatos propostos por orde de preferencia. Contra a dita proposta os concursantes poderán presentar reclamación ante o reitor, no prazo de dez días.</p>
    <p>8.2. Unha vez que se publique, o presidente da Comisión de acceso ou, de ser o caso, o secretario entregarán a proposta na Secretaría Xeral da Universidade da Coruña xunto coas actas e cos informes que compoñen o expediente, un exemplar da documentación achegado por cada candidato coa xustificación documental correspondente e a certificación do secretario da Comisión de acceso en que se faga constar a data de publicación no taboleiro do centro.</p>
    <p>8.3. Tras finalizar o procedemento, a documentación dos concursantes quedará á súa disposición na Secretaría Xeral da Universidade da Coruña de onde deberán retirala. No entanto, no caso de interposición de recurso non poderá retirarse ata que a resolución impugnada sexa firme, sen prexuízo de que os interesados poidan realizar copia da documentación para outros efectos.</p>
    <p>8.4. Transcorridos seis meses desde a finalización do procedemento ou, no caso de haber recurso, desde que a resolución impugnada adquira firmeza, a documentación que non sexa retirada será destruída.</p>
    <p>Novena. Presentación de documentos e nomeamento</p>
    <p>9.1. O candidato proposto en primeiro lugar deberá presentar no prazo de vinte días contados desde o seguinte ao da publicación da proposta nos lugares e conforme o procedemento previsto na base 3.2., os seguintes documentos:</p>
    <p>a) Declaración xurada ou promesa de non ter sido separado de ningunha Administración pública en virtude de expediente disciplinario, nin atoparse inhabilitado para o exercicio das funcións docentes e asistenciais. Os concursantes que non teñan a nacionalidade española deberán acreditar que non están sometidos a sanción disciplinaria ou condena penal que impidan, no seu Estado, o acceso á función pública segundo o establecido na Lei 17/1993, do 23 de decembro (<em>Boletín Oficial del Estado</em> do 24 de decembro).</p>
    <p>b) Certificado médico oficial de non padecer enfermidade nin defecto físico ou psíquico que o incapacite para o desempeño das funcións correspondentes a profesor de universidade. Os que tivesen a condición de funcionarios públicos de carreira estarán exentos de xustificar e presentar os documentos das alíneas a) e b), debendo presentar, no caso de proceder doutra Administración, certificación da universidade ou organismo de que dependan que acredite a súa condición de funcionarios e de cantas circunstancias consten na súa folla de servizos.</p>
    <p>9.2. O reitor da Universidade da Coruña efectuará o nomeamento como funcionario docente de carreira dos candidatos propostos pola Comisión, unha vez que acreditasen en prazo a documentación requirida; de non facelo, o reitor procederá ao nomeamento do seguinte candidato na orde proposta, tras a presentación por este da mencionada documentación no idéntico prazo de 20 días.</p>
    <p>9.3. O nomeamento especificará a denominación da praza: corpo e área de coñecemento. Comunicaráselle ao correspondente rexistro para os efectos de outorgamento de número do Rexistro de Persoal e inscrición nos corpos respectivos, remitirase para a súa publicación ao <em>Boletín Oficial del Estado</em> e ao Diario Oficial de Galicia e comunicaráselle á Secretaría Xeral do Consello de Universidades.</p>
    <p>9.4. No prazo máximo de vinte días hábiles, contados desde o seguinte ao da publicación do nomeamento no <em>Boletín Oficial del Estado</em>, o candidato proposto deberá tomar posesión do seu destino, momento en que adquirirá a condición de funcionario docente universitario de carreira do corpo de que se trate.</p>
    <p>Décima. Comisión de reclamacións</p>
    <p>10.1. Contra as propostas das comisións dos concursos de acceso, os concursantes poderán presentar reclamación ante o reitor, no prazo de dez días. Admitida a trámite a reclamación, suspenderanse os nomeamentos ata a súa resolución. A reclamación será valorada por unha comisión composta por sete catedráticos de universidade pertencentes a diversos ámbitos do coñecemento, designados polo Claustro da Universidade, con ampla experiencia docente e investigadora.</p>
    <p>10.2. A Comisión de Reclamacións oirá os membros da Comisión contra cuxa proposta se presentase a reclamación, e os candidatos que participasen no concurso.</p>
    <p>10.3. Esta comisión examinará o expediente relativo ao concurso para velar polas garantías establecidas e ratificará ou non a proposta reclamada no prazo máximo de tres meses, tras o cal o reitor ditará a resolución de acordo coa proposta da Comisión. O transcurso do prazo establecido sen resolver entenderase como rexeitamento da reclamación presentada.</p>
    <p>10.4. As resolucións do reitor a que se refire o número anterior deste artigo esgotan a vía administrativa e serán impugnables directamente ante a xurisdición contencioso-administrativa, de acordo co establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Décimo primeira. Norma derradeira</p>
    <p>Contra a presente resolución, que esgota a vía administrativa, poderase interpor recurso ante a xurisdición contencioso-administrativa, no prazo de dous meses contados desde o día seguinte ao da súa publicación no <em>Boletín Oficial del Estado</em>, de conformidade co disposto na Lei 29/1998, do 13 de xullo, reguladora da xurisdición contencioso-administrativa. Potestativamente, poderase interpor recurso de reposición ante o reitor, no prazo dun mes contado a partir do día seguinte ao da devandita publicación, de acordo co disposto na Lei 4/1999, do 13 de xaneiro, modificadora da LRXAPPACA.</p>
    <p>Coruña, 24 de agosto de 2015</p>
    <footer><p>Xosé Luís Armesto Barbeito<br>Reitor da Universidade da Coruña</p></footer>
    <h2>ANEXO I</h2>
    <p>Número de concurso: 15/002. Número de prazas: 1.</p>
    <p>Corpo: profesores titulares de universidade.</p>
    <p>Área de coñecemento: Enxeñaría Química.</p>
    <p>Departamento: Química Física e Enxeñaría Química I.</p>
    <p>Actividade docente e investigadora: docencia en Enxeñaría Química.</p>
    <p>Centro: Facultade de Ciencias.</p>
    <p>Número de concurso: 15/003. Número de prazas: 1.</p>
    <p>Corpo: profesores titulares de universidade.</p>
    <p>Área de coñecemento: Bioloxía Celular.</p>
    <p>Departamento: Bioloxía Celular e Molecular.</p>
    <p>Actividade docente e investigadora: docencia en Bioloxía: Histoloxía.</p>
    <p>Centro: Facultade de Ciencias.</p>
    <h2>ANEXO II</h2>
    <p>– Praza de profesores titulares de universidade.</p>
    <p>Área de coñecemento: Enxeñaría Química.</p>
    <p>Praza número 15/002.</p>
    <p>Comisión titular:</p>
    <p>Presidente: Jiménez Alcaide, Luis, catedrático de universidade, Universidade de Córdoba.</p>
    <p>Secretario: Vega Martín, Alberto de, profesor titular de universidade, Universidade da Coruña.</p>
    <p>Vogal 1º: Soto Castiñeira, Manuel, catedrático de universidade, Universidade da Coruña.</p>
    <p>Vogal 2ª: Domínguez González, Herminia, catedrática de universidade, Universidade de Vigo.</p>
    <p>Vogal 3ª: Pelach Serra, Mª Ángels, profesora titular de universidade, Universidade de Girona.</p>
    <p>Comisión suplente:</p>
    <p>Presidente: Mutjé Pujol, Pere, catedrático de escola universitaria, Universidade de Girona.</p>
    <p>Secretario: Parajó Linares, Juan Carlos, catedrático de universidade, Universidade de Vigo.</p>
    <p>Vogal 1º: Rodríguez Pascual, Alejandro, profesor titular de universidade, Universidade de Córdoba.</p>
    <p>Vogal 2ª: Roncero Vivero, Blanca, profesora titular de universidade, Universidade Politécnica de Cataluña.</p>
    <p>Vogal 3º: Díaz Blanco, Manuel Jesús, profesor titular de universidade, Universidade de Huelva.</p>
    <p>– Praza de profesores titulares de universidade.</p>
    <p>Área de coñecemento: Bioloxía Celular.</p>
    <p>Praza número: 15/003.</p>
    <p>Comisión titular:</p>
    <p>Presidente: Anadón Álvarez, Ramón, catedrático de universidade, Universidade de Santiago de Compostela.</p>
    <p>Secretaria: Manso Revilla, María Jesús, catedrática de universidade, Universidade da Coruña.</p>
    <p>Vogal 1ª: Rodicio Rodicio, María Celina, catedrática de universidade, Universidade de Santiago de Compostela.</p>
    <p>Vogal 2º: García Fernández, José Manuel, catedrático de universidade, Universidade de Oviedo.</p>
    <p>Vogal 3º: Pombal Diego, Manuel Ángel, profesor titular de universidade, Universidade de Vigo.</p>
    <p>Comisión suplente:</p>
    <p>Presidente: Fernández López, Arsenio, catedrático de universidade, Universidade de León.</p>
    <p>Secretaria: Rodríguez-Moldes Rey, Isabel, catedrática de universidade, Universidade de Santiago de Compostela.</p>
    <p>Vogal 1ª: González Fuentes, María José, profesora titular de universidade, Universidade da Coruña.</p>
    <p>Vogal 2º: Megías Pacheco, Manuel, profesor titular de universidade, Universidade de Vigo.</p>
    <p>Vogal 3ª: Molist García, Pilar, profesora titular de universidade, Universidade de Vigo.</p>

