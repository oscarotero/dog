---
date: '2015-08-18'
id: CA05-100815-0002
page: 33846
number: 156
agency: Consellería de Traballo e Benestar
section: III. Outras disposicións.
title: >-
  RESOLUCIÓN do 3 de agosto de 2015, da Dirección Xeral de Emprego e Formación,
  pola que se habilitan os/as asesores/as e avaliadores/as de diferentes
  cualificacións profesionais.
range: Resolución
url: >-
  https://www.xunta.gal/dog/Publicados/2015/20150818/AnuncioCA05-100815-0002_gl.html
---
<p>A Lei orgánica 5/2002, do 19 de xuño, das cualificacións e da formación profesional, establece, como un dos fins do Sistema nacional das cualificacións e formación profesional a avaliación e acreditación da competencia profesional, calquera que fose a súa vía da adquisición, e o artigo 4 establece que un dos instrumentos para a acreditación é o procedemento de recoñecemento, avaliación, acreditación e rexistro das cualificacións profesionais.</p>
    <p>O Real decreto 1224/2009, do 17 de xullo, de recoñecemento das competencias profesionais adquiridas pola experiencia laboral, recolle o establecido na Lei orgánica 5/2002 e determina os requisitos para a avaliación e a acreditación das competencias profesionais adquiridas polas persoas a través da experiencia laboral e as vías non formais de formación, así como os efectos desa avaliación e acreditación de competencias.</p>
    <p>Nos artigos 22.1 e 22.3 do Real decreto 1224/2009 disponse que as administracións responsables do procedemento de avaliación e acreditación de competencias profesionais habilitarán os/as asesores/as e avaliadores/as necesarios/as para o desenvolvemento do procedemento e manterán un rexistro deles, que deberán cumprir, en todo caso, os requisitos establecidos no artigo 25 deste real decreto.</p>
    <p>O Decreto 42/2013, do 21 de febreiro, polo que se establece a estrutura orgánica da Consellería de Traballo e Benestar, atribúe á Dirección Xeral de Emprego e Formación as competencias para o desenvolvemento do recoñecemento das competencias profesionais. Así mesmo, o artigo 2 do Decreto 93/1999, do 8 de abril, polo que se crea o Instituto Galego das Cualificacións, e os acordos asinados na Mesa Xeral do Diálogo Social en Galicia o 30 de xuño de 2010 determinan que este será o órgano técnico encargado de levar a cabo a xestión e as accións adecuadas co fin de desenvolver e executar o procedemento de recoñecemento das competencias profesionais adquiridas por experiencia laboral.</p>
    <p>Para dar cumprimento ao anterior, a Dirección Xeral de Emprego e Formación impartiu cursos de formación específica para obter a habilitación para exercer as funcións de asesoramento ou avaliación de unidades de competencia de distintas cualificacións profesionais, nos procedementos de recoñecemento das competencias profesionais adquiridas por experiencia laboral. O contido dos cursos ten como referente o establecido nos anexos IV e V do Real decreto 1224/2009, de 17 de xullo.</p>
    <p>Conforme todo o anterior, a Dirección Xeral de Emprego e Formación resolve,</p>
    <p>Habilitar como asesores/as e avaliadores/as das cualificacións de Transporte sanitario (SAN025_2), Atención sanitaria a múltiples vítimas e catástrofes (SAN122_2), Atención sociosanitaria a persoas no domicilio (SSC089_2), Atención sociosanitaria a persoas dependentes en institucións sociais (SSC320_2) e Xestión de servizos para o control de organismos nocivos (SEA251_3), as persoas que figuran no anexo, conforme os requisitos establecidos no artigo 25 do Real decreto 1224/2009, que quedan incluídas no correspondente rexistro.</p>
    <p>Todos os/as asesores/as e avaliadores/as relacionados no anexo desta resolución serán incorporados ao Rexistro estatal de asesores/as e avaliadores/as habilitados para levar a cabo o procedemento regulado no Real decreto 1224/2009, do 17 de xullo, de recoñecemento das competencias profesionais adquiridas pola experiencia laboral.</p>
    <p>Santiago de Compostela, 3 de agosto de 2015</p>
    <footer><p>Ana María Díaz López<br>Directora xeral de Emprego e Formación</p></footer>

