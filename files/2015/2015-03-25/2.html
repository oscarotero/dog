---
date: '2015-03-25'
id: G0244-180315-0001
page: 11815
number: 57
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 6 de marzo de 2015, conxunta da Consellería de Cultura,
  Educación e Ordenación Universitaria e do Instituto Galego de Consumo, pola
  que se convoca a fase autonómica do concurso de premios sobre consumo
  responsable e calidade de vida: Consumópolis-10 O teu consumo ten historia: 10
  anos de Consumópolis e 30 anos de consumo.
range: Resolución
url: >-
  https://www.xunta.gal/dog/Publicados/2015/20150325/AnuncioG0244-180315-0001_gl.html
---
<p>A Lei 2/2012, do 28 de marzo, galega de protección xeral das persoas consumidoras e usuarias establece como un dos dereitos básicos das persoas consumidoras á formación e á educación en materia de consumo. Sinálase na exposición de motivos que a actuación administrativa debe superar o concepto tradicional de formación e educación, cinguida tradicionalmente e, en exclusiva, ao coñecemento polas persoas consumidoras dos seus dereitos como tales, para entender esta formación e educación concibidas nun contexto máis global onde este coñecemento teña que complementarse simbioticamente con outros coñecementos dos que non poida prescindir á hora de adquirir bens e servizos, como a sustentabilidade ambiental, económica, social e cultural.</p>
    <p>Así mesmo, o artigo 50 desta mesma lei sinala que a Administración competente en materia de consumo, conxuntamente coa competente en educación, establecerá un plan de formación específico orientado a favorecer o tratamento da educación para o consumo nos currículos das diferentes etapas e niveis do ensino regrado na forma en que mellor se axuste á finalidade pedagóxica de cada un deles.</p>
    <p>A Lei orgánica 8/2013, do 9 de decembro, para a mellora da calidade educativa (LOMCE) fai referencia á concepción da educación como chave para a formación de persoas activas con autoconfianza, curiosas, emprendedoras e innovadoras, desexosas de participar na sociedade á que pertencen, de crear valor individual e colectivo, capaces de asumir como propio o valor do equilibrio entre o esforzo e a recompensa. A educación e o sistema educativo deben posibilitar tanto a aprendizaxe de cousas distintas como o ensino de xeito diferente, para poder satisfacer un alumnado, que foi cambiando coa sociedade.</p>
    <p>A educación para o consumo é fundamentalmente unha educación social e cidadá, que incide na comunidade e representa un medio para avanzar cara a unha cidadanía máis crítica, autónoma, consciente dos seus dereitos e responsabilidades que lles permita actuar nunha sociedade globalizada e cambiante.</p>
    <p>Promover a educación para o consumo nos centros educativos da Comunidade Autónoma é, por tanto, un interese do Instituto Galego de Consumo e da Consellería de Cultura, Educación e Ordenación Universitaria, co obxecto de que o alumnado desenvolva as competencias que lle permitan exercer os seus dereitos como persoas consumidoras, actuando no mercado de forma autónoma, responsable e solidaria. </p>
    <p>En consonancia con estes principios, o Instituto Galego de Consumo participa na organización do concurso Consumópolis, conxuntamente coa Axencia Española de Seguridade Alimentaria e Nutrición (AECOSAN) e outras dezaseis comunidades autónomas. Este concurso ten como obxectivo o desenvolvemento de actividades que promovan, entre os máis novos, hábitos de consumo responsable fomentando a participación dos centros educativos a través do profesorado e alumnado, en actividades relacionadas coa educación para o consumo. </p>
    <p>A primeira fase do concurso, consistente nun xogo pedagóxico virtual, desenvólvese e entre o 24 de outubro de 2014 e o 16 de xaneiro de 2015. </p>
    <p>Unha vez rematada a fase de xogo, correspóndelle ao Instituto Galego de Consumo, adscrito á Consellería de Economía e Industria e á Consellería de Cultura, Educación e Ordenación Universitaria, convocar a fase autonómica do concurso, co obxecto de seleccionar os gañadores que representen á Comunidade Autónoma de Galicia na fase estatal. </p>
    <p>Por todo iso,</p>
    <h2>DISPOÑO:</h2>
    <p>Artigo 1. Obxecto</p>
    <p>Esta resolución ten por obxecto convocar e regular a fase autonómica do concurso escolar 2014-2015 <em>Consumópolis-10 </em>sobre consumo responsable e calidade de vida que leva por título: «O teu consumo ten historia: 10 anos de Consumópolis e 30 anos de consumo».</p>
    <p>A fase autonómica do concurso procura promover o traballo en equipo, a través da realización dun traballo conxunto que consistirá no deseño, elaboración e presentación dun traballo conxunto no que se reflicta a evolución do consumo nas últimas décadas.</p>
    <p>O tema proposto para o traballo establécese no artigo 6 desta resolución.</p>
    <p>Artigo 2. Dotación económica</p>
    <p>1. Concederanse tres premios de 1.000, 600 e 300 euros para os traballos clasificados respectivamente en primeiro, segundo e terceiro lugar por cada un dos niveis de participación seguintes:</p>
    <p>a) Alumnado de 5º e 6º curso de educación primaria.</p>
    <p>b) Alumnado de 1º e 2º curso de educación secundaria obrigatoria (ESO).</p>
    <p>c) Alumnado de 3º e 4º curso de educación secundaria obrigatoria (ESO).</p>
    <p>Ademais, todos os membros do equipo recibirán un diploma acreditativo como gañadores.</p>
    <p>2. Os traballos clasificados en primeiro lugar en cada un dos niveis representarán á Comunidade Autónoma na fase estatal que terá lugar en Madrid.</p>
    <p>3. Os premios faranse efectivos con cargo á aplicación orzamentaria 08.80.613A.640.0 dos orzamentos do Instituto Galego de Consumo para o ano 2015, no que existe crédito axeitado e suficiente.</p>
    <p>Artigo 3. Beneficiarios</p>
    <p>1. Poderán participar nesta fase autonómica todos aqueles equipos constituídos por cinco alumnos ou alumnas que cursen estudos nos cursos escolares comprendidos entre os dous últimos cursos de educación primaria e alumnado da educación secundaria obrigatoria, coordinados por un docente, que estivesen previamente inscritos e que rematasen a primeira fase do concurso. Esta primeira fase realizarase a través da páxina web que soporta o xogo á que se ten acceso desde a web do Instituto Galego de Consumo <br>(www.igc.xunta.es).</p>
    <p>2. Un mesmo docente poderá coordinar máis dun equipo dun mesmo ciclo. </p>
    <p>3. Cada equipo deberá presentar un único cartel non existindo límite para o número de grupos que se van formar en cada centro educativo.</p>
    <p>4. Os niveis de participación establecidos son:</p>
    <p>– Alumnado de 5º e 6º curso de educación primaria.</p>
    <p>– Alumnado de 1º e 2º curso de educación secundaria obrigatoria.</p>
    <p>– Alumnado de 3º e 4º curso de educación secundaria obrigatoria.</p>
    <p>Artigo 4. Prazo de presentación</p>
    <p>O prazo para a presentación dos traballos á fase autonómica comezará o día seguinte ao da publicación da presente resolución no <em>Diario Oficial de Galicia</em> e rematará o día 6 de abril de 2015.</p>
    <p>Artigo 5. Presentación das solicitudes e documentación</p>
    <p>1. Os traballos que se presenten irán acompañados da seguinte documentación:</p>
    <p>a) Solicitude asinada pola dirección do centro escolar conforme o modelo que figura como anexo I da presente resolución.</p>
    <p>b) Ficha virtual co código do equipo e do traballo correspondente, descargarase desde a plataforma virtual que soporta o xogo e estará dispoñible unha vez que se suba o traballo para o seu aloxamento na páxina de <em>Consumópolis</em>. </p>
    <p>c) Unha copia en soporte papel e dixital do traballo que se presenta ao concurso, segundo as características establecidas no artigo 6 desta resolución.</p>
    <p>d) Memoria descritiva realizada polo alumnado participante que explique como se organizaron para a participación no concurso en ambas as dúas fases, segundo as características establecidas no artigo 6 desta resolución.</p>
    <p>Os traballos que concursen poderán presentarse en calquera dos dous idiomas oficiais da Comunidade Autónoma de Galicia. </p>
    <p>2. As solicitudes deberán presentarse preferiblemente por vía electrónica a través do formulario normalizado dispoñible na sede electrónica da Xunta de Galicia:<br>https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso dos cidadáns aos servizos públicos, e 24 do Decreto 198/2010, 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede electrónica da Xunta de Galicia. </p>
    <p>3. Opcionalmente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedementos administrativo común, utilizando o formulario normalizado dispoñible na sede electrónica da Xunta de Galicia.</p>
    <p>4. A documentación complementaria poderá presentarse electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoas solicitante ou representante. A Administración poderá requirir a exhibición do documento orixinal para o cotexo da copia electrónica presentada segundo o disposto nos artigos 35.2 da Lei 11/2007, do 22 de xuño, de acceso electrónico dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>A documentación complementaria tamén poderá presentarse en formato papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>As copias dos documentos gozarán da mesma validez e eficacia que os seus orixinais sempre que exista constancia de que sexan auténticas.</p>
    <p>Sempre que se realice a presentación de documentos separadamente da solicitude, a persoa interesada ou representante deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>No caso de que algún dos documentos que se van presentar de forma electrónica por parte da persoa solicitante ou representante superase os tamaños límites establecidos pola sede electrónica, permitirase a presentación desde de forma presencial dentro dos prazos previstos. Para iso, e xunto co documento que se presenta, a persoa interesada deberá mencionar o código e o órgano responsable do procedemento, o número de expediente e o número ou código único de rexistro. Na sede electrónica da Xunta de Galicia publicarase a relación de formatos, protocolos e tamaño máximo admitido da documentación complementaria para cada procedemento.</p>
    <p>Na sede electrónica encóntranse publicados os formatos admitidos para a presentación de documentación. Se o solicitante desexa presentar calquera documentación en formatos non admitidos, poderá realizalo de forma presencial a través de calquera dos rexistros habilitados. A persoa interesada deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 6. Consentimentos e autorizacións</p>
    <p>De conformidade co artigo 13.4 da Lei 4/2006, do 30 de xuño, de transparencia e de boas prácticas na Administración publica galega, e co previsto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia para o ano 2006, a consellería publicará na súa páxina web oficial a relación das persoas beneficiarias e o importe das axudas concedidas. Incluirá, igualmente, as referidas axudas e as sancións que, como consecuencia delas, puidesen impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos das persoas beneficiarias e a referida publicidade.</p>
    <p>Artigo 7. Características dos traballos</p>
    <p>(Accesible na web do concurso desde o 24.10.2014 ao 6.3.2015).</p>
    <p>Para poder participar na presente convocatoria é necesario que todos os membros do equipo completen a primeira fase do xogo en liña. Unha vez rematada a fase de xogo, cada equipo participante deberá realizar un traballo en grupo como se indica deseguido:</p>
    <p>7.1. A fase autonómica do concurso que procura fomentar o traballo en equipo consiste no deseño, elaboración e presentación por cada un dos equipos participantes dun traballo creativo que reflicta a evolución do consumo nas últimas décadas. </p>
    <p>O traballo presentarase en formato electrónico e situarase nun espazo virtual, asignado previamente no portal de <em>Consumópolis</em>, ao que os concursantes poderán acceder desde o 24 de outubro de 2014 o 6 de marzo de 2015, ambos os dous incluídos, e desde onde se poderá descargar a ficha virtual indispensable para identificar os traballos. </p>
    <p>Só se reservará un espazo virtual por equipo.</p>
    <p>Como axuda para realizar as actividades que son obxecto do certame, os equipos e o profesorado contarán con fichas informativas e pedagóxicas, en formato PDF relacionadas co consumo responsable que estarán localizadas na páxina web que sustenta o xogo.</p>
    <p>7.2. Características do cartel.</p>
    <p>Nesta edición os equipos de todos os niveis, tanto primaria como secundaria, terán que realizar o mesmo tipo de traballo que consistirá nun cartel dividido en dúas partes, con imaxes e unha descrición a través dun título ou slogan, que compare aspectos característicos do consumo en dúas épocas a elixir, entre as que se corresponden cos tres escenarios que aparecerán na cidade de <em>Consumópolis</em>: </p>
    <p>– Escenario 1 (anos 80).</p>
    <p>– Escenario 2 (anos 90 a 2000).</p>
    <p>– Escenario 3 (2020).</p>
    <p>A comparación referirase a aspectos tales como: </p>
    <p>– Hábitos de consumo (tipos de establecementos, formas de compra, roupa, reciclaxe, etc.).</p>
    <p>– Produtos e servizos (transportes, medios de comunicación, publicidade, etc.).</p>
    <p>– Alimentación (produtos alimenticios, dietas, etc.).</p>
    <p>O cartel deberá indicar os anos aos que se refire e un título ou slogan para comparar ambas as dúas épocas.</p>
    <p>7.2.1. Requirimentos do título ou slogan.</p>
    <p>– Debe estar redactado en forma positiva. </p>
    <p>– Pode estar escrito en prosa, verso, ou ser un xogo de palabras que no seu conxunto teña sentido. </p>
    <p>– Non debe conter faltas de ortografía ou erros lingüísticos tanto en idioma galego como en castelán. </p>
    <p>– Debe ser inédito e orixinal e non ter sido premiado noutro concurso. </p>
    <p>7.2.2. Requirimentos das imaxes.</p>
    <p>– Debe complementar e facer entender a frase. </p>
    <p>– Non poderá incluír publicidade (imaxes de marcas de produtos ou servizos existentes); persoas famosas ou recoñecidas (deportistas, políticos, cantantes, etc.) e personaxes de ficción. Tampouco símbolos que fagan alusión expresa a redes sociais, programas ou páxinas da internet existentes. </p>
    <p>– Ningún traballo conterá imaxes ou contidos violentos, sexistas, racistas ou calquera outro contrario aos valores da escola actual.</p>
    <p>O incumprimento de calquera destes requirimentos suporá a descualificación inmediata do equipo.</p>
    <p>7.2.3. Dimensións e características técnicas do cartel.</p>
    <p>O traballo deberá plasmarse sobre unha superficie lisa e moderadamente ríxida (madeira, cartón, papel groso, etc.) nun formato A3 (29,7 cm × 42 cm).</p>
    <p>• A posición ten que ser horizontal:</p>
    <p><img src="/dog/Publicados/2015/20150325/AnuncioG0244-180315-0001_gl-web-images/imaxeg_fmt.jpeg" alt="missing image file"></p>
    <p>As técnicas que se poden utilizar para a súa creación son libres en función das capacidades e gustos do grupo: </p>
    <p>a) Un debuxo, ilustración ou colaxe a man con lapis, acuarelas, témperas, rotuladores, etc., con ou sen tratamento dixital.</p>
    <p>b) Unha fotografía orixinal, con ou sen tratamento dixital.</p>
    <p>c) Unha montaxe de varios elementos utilizando programas de edición ou tratamento de imaxes preferentemente de software libre (sempre e cando a base da composición sexa un traballo orixinal creado polo equipo).</p>
    <p>d) Caso de elixir as opcións b) ou c), o traballo deberá imprimirse e pegarse sobre unha superficie de características e dimensións citadas anteriormente.</p>
    <p>Unha vez rematado o cartel, o docente coordinador deberá sacarlle unha fotografía, intentando axustarse ás súas marxes o máximo posible. </p>
    <p>Esta fotografía é a que deberá subirse á plataforma que soporta o xogo <em>Consumópolis 10</em>, na liña «Subir o noso cartel».</p>
    <p>Características da imaxe fotográfica que se sube:</p>
    <p>– O formato da fotografía será JPG.</p>
    <p>– O peso da imaxe non poderá ser superior a 2 MB.</p>
    <p>– As dimensións serán 480 px de largo × 330 px de alto. </p>
    <p>7.3. Ficha virtual:</p>
    <p>Unha vez rematada a realización do cartel e subido á web de <em>Consumópolis 10</em>, poderá imprimirse a Ficha virtual do cartel, documento que contén os datos do cartel: referencia / nome do equipo / compoñentes / título do cartel. O docente coordinador será o encargado de imprimir este documento e de envialo ao Instituto Galego de Consumo xunto coa solicitude de participación segundo se indica no artigo 5 da presente resolución. Con este documento o xurado poderá acceder ao cartel e proceder á súa avaliación.</p>
    <p>Desde o momento en que a Ficha virtual do cartel sexa impresa pola persoa coordinadora, o cartel non poderá ser substituído.</p>
    <p>Se o docente coordinador non imprime a Ficha virtual do cartel a fase autonómica do concurso non se considera finalizada.</p>
    <p>Aqueles equipos aos cales se lles presenten problemas técnicos que lles dificulten ou impidan subir o cartel e imprimir a ficha virtual, deberán enviarlle un correo electrónico á Administración do concurso (ps@kidekom.com), que lles indicará, pola mesma vía, o procedemento que deben seguir.</p>
    <p>7.4. Memoria da participación no concurso:</p>
    <p>O alumnado participante elaborará unha memoria en soporte dixital, cunha extensión máxima de 5 páxinas, na que se expoña como foi a participación do equipo no xogo <em>Consumópolis-10</em>: «O teu consumo ten historia: 10 anos de Consumópolis e 30 anos de consumo». </p>
    <p>Esta memoria trata de ser un documento no que se ordenen ideas e se deixe constancia do que se fixo e o que se aprendeu coa experiencia. Neste documento o equipo debe explicar como mínimo: </p>
    <p>– Como se organizaron para a resolución das probas do xogo <em>Consumópolis-10</em> e a documentación consultada. </p>
    <p>– A organización do equipo para a elaboración da frase e do cartel, as fontes documentais consultadas, as ferramentas dixitais e os materiais empregados. </p>
    <p>– A valoración do propio alumnado sobre o aprendido no proceso.</p>
    <p>– Xuntarase, se é o caso, un anexo bibliográfico e fotográfico das actividades realizadas polo alumnado durante a experiencia.</p>
    <p>A memoria realizarase en calquera dos dous idiomas oficiais da Comunidade Autónoma de Galicia e na súa estrutura contará con:</p>
    <p>– Portada.</p>
    <p>– Índice. </p>
    <p>– Corpo da memoria sinalando claramente primeira fase, segunda fase e valoración da experiencia e da aprendizaxe.</p>
    <p>– Anexo bibliográfico, se é o caso.</p>
    <p>– Anexo fotográfico.</p>
    <p>Artigo 8. Xurado</p>
    <p>1. Os traballos que se presenten a esta convocatoria serán examinados e avaliados por un xurado constituído por:</p>
    <p>• Presidente/a:</p>
    <p>– A persoa titular da Consellería de Cultura, Educación e Ordenación Universitaria ou persoa na que delegue.</p>
    <p>• Vicepresidente/a:</p>
    <p>– A persoa titular da presidencia do Instituto Galego de Consumo ou persoa na que delegue.</p>
    <p>• Vogais:</p>
    <p>– Un/a asesor/a de Innovación Educativa da Consellería de Cultura, Educación e Ordenación Universitaria.</p>
    <p>– Un funcionario/a do Instituto Galego de Consumo.</p>
    <p>• Secretaria:</p>
    <p>– A persoa titular da Dirección Técnica da Escola Galega de Consumo.</p>
    <p>2. O funcionamento do xurado estará regulado polas normas básicas contidas no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común e pola sección III, do capítulo I do título I (artigos 14 e seguintes) da Lei 16/2010, do 17 de decembro, de organización e funcionamento da Administración xeral e do sector público autonómico de Galicia. O xurado terá facultades para resolver as dúbidas que aparezan na interpretación das bases da presente convocatoria. </p>
    <p>3. O xurado, de ser necesario, poderá contar co asesoramento de especialistas.</p>
    <p>4. Os premios anunciados poderán ser declarados desertos. Non obstante, o xurado poderá determinar a redistribución da contía dos declarados desertos se as características dos traballos así o permiten. </p>
    <p>Artigo 9. Criterios de valoración</p>
    <p>Para a selección dos traballos con dereito a premio, o xurado terá en conta os seguintes criterios:</p>
    <p>1. A puntuación obtida no xogo pedagóxico «O teu consumo ten historia: 10 anos de Consumópolis e 30 anos de consumo», que representará o 45 % da puntuación total que deberá conseguir por cada equipo. A avaliación das probas incluídas no xogo interactivo a través da internet <em>Consumópolis 10 </em>quedará establecida de forma automática pola propia plataforma web que soporta o xogo en liña.</p>
    <p>2. Para a valoración dos traballos en equipo da segunda parte do concurso teranse en conta os criterios seguintes: </p>
    <p>– Coherencia do traballo cos obxectivos do concurso.</p>
    <p>– Creatividade, orixinalidade e presentación na composición do traballo en equipo.</p>
    <p>3. Para a valoración dos equipos que optan aos premios autonómicos, o traballo en equipo valorarase cun máximo de 50 puntos coa seguinte ponderación:</p>
    <p>1. Coherencia do traballo cos obxectivos do concurso ata 15 puntos</p>
    <p>2. Claridade na mensaxe ata 10 puntos</p>
    <p>3. Creatividade e orixinalidade na composición ata 10 puntos</p>
    <p>4. Presentación e calidade técnica ata 10 puntos</p>
    <p>5. Memoria explicativa ata 5 puntos</p>
    <p>Artigo 10. Certificación</p>
    <p>O Instituto Galego de Consumo solicitaralle á Consellería de Cultura, Educación e Ordenación Universitaria para o profesorado participante nos traballos que resulten premiados na convocatoria, a expedición dun certificado como premio de innovación educativa nas condicións establecidas no artigo 37 da Orde do 14 de maio de 2013, pola que se regula a convocatoria, o recoñecemento, a certificación e o rexistro das actividades de formación permanente do profesorado en Galicia.</p>
    <p>Artigo 11. Pagamento dos premios</p>
    <p>1. O pagamento dos premios, por unha contía máxima de 5.700 euros, farase con cargo á aplicación orzamentaria 08.80.613A.640.0 dos orzamentos do Instituto Galego de Consumo para o ano 2015, onde existe crédito axeitado e suficiente.</p>
    <p>2. Os traballos clasificados en primeiro lugar en cada unha das modalidades de participación, representarán a Comunidade Autónoma na fase estatal que terá lugar en Madrid.</p>
    <p>3. Os/as destinatarios/as dos premios teñen a obriga de facilitar toda a información que lles sexa requirida pola Intervención Xeral da Comunidade Autónoma, polo Tribunal de Contas e polo Consello de Contas de Galicia no exercicio das súas funcións de fiscalización e control.</p>
    <p>4. Toda alteración posterior nos traballos presentados das condicións tidas en conta para a concesión dos premios poderá dar lugar á modificación da resolución de concesión.</p>
    <p>5. Así mesmo, en caso de incumprimento de calquera das condicións establecidas para a súa concesión, existirá a obriga de reintegro total ou parcial do premio percibido.</p>
    <p>Artigo 12. Difusión e publicación</p>
    <p>1. O Instituto Galego de Consumo e a Consellería de Cultura, Educación e Ordenación Universitaria poderán proceder á reprodución, publicación e divulgación dos traballos premiados, que quedarán na súa propiedade, agás os clasificados en primeiro lugar de cada categoría que concursarán na fase estatal.</p>
    <p>2. Os gañadores quedan na obriga de asumir as responsabilidades que puideran resultar da utilización dos textos, imaxes e outros elementos creativos achegados na realización do traballo e nos cales a propiedade sexa de terceiras persoas ou entidades alleas á presente convocatoria.</p>
    <p>3. O centro participante deberá contar coa autorización por escrito das familias ou titores dos menores que participen.</p>
    <p>4. A participación na correspondente convocatoria supón a aceptación de todas as bases, así como a cesión ao Instituto Galego de Consumo e/ou á Consellería de Cultura, Educación e Ordenación Universitaria, do dereito de propiedade intelectual dos traballos premiados nos que poderán introducirse as variacións que se consideren máis axeitadas para a súa finalidade educativa.</p>
    <p>Artigo 13. Retirada da documentación</p>
    <p>A dirección do centro educativo e/ou as persoas coordinadoras dos traballos presentados ao concurso, poderán solicitar a retirada de aqueles non premiados da páxina web que soporta o concurso, no prazo dos trinta días naturais seguintes ao da publicación da resolución de concesión dos premios no <em>Diario Oficial de Galicia</em>. En caso contrario, quedarán expostos de forma permanente mentres se manteña o concurso.</p>
    <p>Tamén poderán solicitar ao Instituto Galego de Consumo a devolución dos traballos non premiados na convocatoria.</p>
    <p>Artigo 14. Resolución</p>
    <p>1. As solicitudes entenderanse desestimadas se non fosen resoltas no prazo de cinco meses contados a partir do día seguinte ao da publicación da convocatoria no <em>Diario Oficial de Galicia</em>.</p>
    <p>2. A proposta de concesión de premios emitida polo xurado elevarase á presidencia do Instituto Galego de Consumo e á persoa titular da consellería de Cultura, Educación e Ordenación Universitaria para a súa resolución e publicación no <em>Diario Oficial de Galicia</em>.</p>
    <p>3. Contra as resolucións que se diten ao abeiro desta convocatoria, que porán fin á vía administrativa, as persoas interesadas poderán interpoñer: </p>
    <p>a) Recurso potestativo de reposición ante o órgano que a ditou ou debeu ditala no prazo dun mes contado a partir do día seguinte ao da súa notificación, ou de tres meses contados a partir do día seguinte a aquel no que se produza o acto presunto, segundo sexa o caso.</p>
    <p>b) Ou ben directamente recurso contencioso administrativo, segundo o establecido na Lei 29/1998, da xurisdición contencioso administrativa, ante o xulgado do contencioso administrativo correspondente á circunscrición do órgano que ditou a resolución, se é expresa, no prazo de dous meses contados desde o día seguinte ao da súa notificación, ou de seis meses contados a partir do día seguinte a aquel no que se produza o acto presunto.</p>
    <p>Todo isto sen prexuízo de que os interesados poidan exercer, se é o caso, calquera outro dereito, que xulguen procedente.</p>
    <p>Artigo 15. Réxime de recursos</p>
    <p>Esta resolución poderá ser recorrida potestativamente, perante a presidenta do Instituto Galego de Consumo, mediante recurso de reposición no prazo dun mes, contado a partir do día seguinte ao da súa publicación no <em>Diario Oficial de Galicia</em>, segundo o disposto nos artigos 116 e 117 da Lei 30/1992, modificada pola Lei 4/1999, do 13 de xaneiro, de réxime xurídico das administracións públicas e do procedemento administrativo común, ou ben directamente mediante recurso contencioso-administrativo, no prazo de dous meses contados desde o día seguinte ao da súa publicación, ante a sala do contencioso-administrativo do Tribunal Superior de Xustiza de Galicia.</p>
    <p>Artigo 16. Protección de datos de carácter persoal</p>
    <p>En cumprimento do disposto no artigo 5 da Lei orgánica 15/1999, do 13 de decembro, de protección de datos de carácter persoal, infórmaselle de que os datos persoais que facilite neste formulario, quedarán rexistrados nun ficheiro de titularidade da Xunta de Galicia, denominado: «Actividades derivadas á cidadanía» cuxa finalidade é a xestión de todas as actividades dirixidas á cidadanía desde o Instituto Galego de Consumo e, por tanto, a xestión e rexistro deste procedemento. A persoa interesada pode exercer os dereitos de acceso, rectificación, cancelación e oposición diante do Instituto Galego de Consumo, solicitándoo mediante o envío dun correo electrónico a igc.información@xunta.es</p>
    <p>Disposición derradeira</p>
    <p>Facúltase á presidenta do Instituto Galego de Consumo para que dite as disposicións necesarias para o desenvolvemento do disposto nesta resolución. </p>
    <p>Santiago de Compostela, 6 de marzo de 2015</p>
    <footer><p> Sol María Vázquez Abeal Román Rodríguez González<br> Presidenta do Instituto Conselleiro de Cultura, Educación<br> Galego de Consumo e Ordenación Universitaria</p></footer>

