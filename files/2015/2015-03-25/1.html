---
date: '2015-03-25'
id: CA05-020315-0001
page: 11803
number: 57
agency: Consellería de Traballo e Benestar
section: I. Disposicións xerais.
title: >-
  ORDE do 26 de febreiro de 2015 pola que se regula o certificado de
  experiencias de educación non formal en materia de xuventude.
range: Orde
url: >-
  https://www.xunta.gal/dog/Publicados/2015/20150325/AnuncioCA05-020315-0001_gl.html
---
<p>A Constitución española, no seu artigo 48, sinala que os poderes públicos promoverán as condicións para a participación libre e eficaz da xuventude no desenvolvemento político, social, económico e cultural.</p>
    <p>A Lei orgánica 1/1981, do 6 de abril, pola que se aproba o Estatuto de autonomía de Galicia, establece no seu artigo 27, parágrafos 22, 23 e 24, que lle corresponde á Comunidade Autónoma galega a competencia exclusiva nas materias de promoción do deporte e a adecuada utilización do lecer, asistencia social, así como a promoción do desenvolvemento comunitario, que se aplica, entre outros, ao ámbito da xuventude.</p>
    <p>Polo Decreto 285/1989, do 16 de decembro, asúmense as funcións e servizos transferidos pola Administración do Estado á Comunidade Autónoma de Galicia en materia de promoción sociocultural, no ámbito da xuventude e desenvolvemento comunitario.</p>
    <p>Coa aprobación do Decreto 42/2013, do 21 de febreiro, polo que se establece a estrutura orgánica da Consellería de Traballo e Benestar, correspóndelle á Dirección Xeral de Xuventude e Voluntariado, entre outras funcións, a xestión das actuacións en materia de xuventude, así como as políticas xuvenís de carácter interdepartamental e de apoio ao desenvolvemento da actividade xuvenil e o fomento da participación da mocidade na vida social.</p>
    <p>A Lei 6/2012, do 19 de xuño, de xuventude de Galicia, sinala, no artigo 7, que constituirán obxectivos prioritarios da planificación xeral dos programas relacionados coa educación, o apoio da educación non formal da xuventude como complemento da educación regrada, co obxecto de contribuír á aprendizaxe permanente. Así mesmo, no artigo 8 recolle que a Xunta de Galicia promoverá políticas activas que favorezan o emprego xuvenil, que terán, con carácter xeral, os obxectivos da mellora da empregabilidade, a mellora da adaptabilidade e a igualdade de oportunidades da mocidade, en especial a igualdade de oportunidades entre homes e mulleres no ámbito laboral.</p>
    <p>A recomendación do Parlamento Europeo e do Consello, do 18 de decembro de 2006 (2006/962/CE), define o marco de referencia europeo sobre as competencias clave para a aprendizaxe permanente.</p>
    <p>Consciente de que a educación non formal e o seu recoñecemento son un compoñente fundamental para a creación de sociedades de aprendizaxe permanente, a Consellería de Traballo e Benestar, a través da Dirección Xeral de Xuventude e Voluntariado, leva a cabo a promoción e organización de actividades e programas cun claro compoñente de educación non formal, de cuxa participación se deriva a adquisición, por parte da mocidade, dunha serie de competencias, destrezas e habilidades que poden ter un grande impacto sobre a empregabilidade xuvenil, ademais de contribuír ao desenvolvemento persoal de mozos e mozas. Existe a evidencia de que o compromiso e a participación prolongados neste tipo de iniciativas son unha vía máis para axudar os mozos e mozas na súa transición ao emprego, o cal se facilitaría de existir algún recoñecemento formal das competencias adquiridas coa devandita participación.</p>
    <p>Para avanzar neste obxectivo de recoñecemento oficial, e seguindo o establecido na Recomendación do Consello de Europa (2012/C 398/01), do 20 de decembro de 2012, sobre a validación da aprendizaxe non formal e informal, onde se insta a desenvolver mecanismos para a validación dos procesos de ensino-aprendizaxe baseados na educación non formal, a Consellería de Traballo e Benestar regula, a través desta orde, o certificado de experiencias de educación non formal en materia de xuventude, como instrumento que permita confirmar a participación nos programas de educación non formal organizados polo órgano directivo competente en materia de xuventude e, sobre todo, validar as competencias derivadas desa participación.</p>
    <p>Así pois, no marco das súas funcións, a Dirección Xeral de Xuventude e Voluntariado quere arbitrar e regular os mecanismos necesarios que permitan acreditar os coñecementos, habilidades e formación derivados da participación nos programas de educación non formal que organiza.</p>
    <p>A orde define o certificado de experiencias de educación non formal en materia de xuventude, establece os programas dos que deriva o dereito á súa expedición e regula o contido do certificado así como o procedemento para a súa emisión, entre outros aspectos.</p>
    <p>En consecuencia, en uso das facultades que me confire o artigo 34.6 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. <em>Obxecto</em></p>
    <p>Esta disposición ten por obxecto regular o réxime xurídico e características do certificado de experiencias de educación non formal en materia de xuventude.</p>
    <p>Artigo 2. <em>Definición e finalidade do certificado de experiencias de educación non formal en materia de xuventude</em></p>
    <p>1. O certificado de experiencias de educación non formal en materia de xuventude é un instrumento de acreditación oficial da participación en programas organizados polo órgano directivo competente en materia de xuventude e dos que se deriva a adquisición de coñecementos, habilidades e aptitudes que contribúen ao desenvolvemento persoal dos/das participantes, enriquecen o seu currículo vital e favorecen unha participación activa na sociedade.</p>
    <p>2. O certificado de experiencias de educación non formal en materia de xuventude ten por finalidade confirmar a participación nun programa específico do órgano competente en materia de xuventude, darlle visibilidade á aprendizaxe non formal adquirida e validar as competencias asumidas, contribuíndo, deste xeito, a mellorar as posibilidades de emprego da mocidade galega, mediante a súa achega ao currículum vítae.</p>
    <p>Artigo 3. <em>Programas dos cales se deriva o dereito á expedición do certificado</em></p>
    <p>1. Os programas dos cales se deriva o dereito á expedición do certificado de educación non formal en materia de xuventude son Iniciativa Xove, Erasmus +, Xuventude en acción, A xuventude no mundo, Campos de traballo e Galeuropa.</p>
    <p>2. Poderanse engadir outros programas a partir da entrada en vigor desta orde. Os programas que se engadan publicaranse na páxina web https://xuventude.xunta.es e deberán cumprir os seguintes requisitos:</p>
    <p>a) As persoas destinatarias serán mozos/as con idades comprendidas entre os 14 e os 30 anos, ambos os dous incluídos.</p>
    <p>b) A súa duración será superior a unha xornada.</p>
    <p>c) Contarán cunha programación detallada de actividades que responda a uns obxectivos definidos.</p>
    <p>d) Implicarán o desenvolvemento de tarefas como traballo en equipo, planificación e desenvolvemento de actividades e proxectos, dirección de grupos, traballo con persoas doutras culturas, con outras linguas e/ou noutros mercados laborais, preparación e posta en escena de discursos e presentacións ou formación a outras persoas en diversos temas e valores.</p>
    <p>3. No caso de participación en máis dun programa dos que dan dereito á expedición do certificado, deberá solicitarse un certificado por cada un dos programas.</p>
    <p>Artigo 4. <em>Contido do certificado</em></p>
    <p>O certificado de educación non formal en materia de xuventude incluirá os seguintes datos:</p>
    <p>a) Nome, apelidos e NIF da persoa participante.</p>
    <p>b) Programa do órgano directivo competente en materia de xuventude no cal participou, con descrición dos seus obxectivos xerais.</p>
    <p>c) Relación de actividades/ funcións/ traballos realizados de xeito individual e/ou en grupo.</p>
    <p>d) Relación das competencias e habilidades adquiridas pola persoa participante, especialmente nas seguintes áreas:</p>
    <p>1º. Traballo en equipo.</p>
    <p>2º. Aptitudes interculturais.</p>
    <p>3º. Aptitudes comunicativas.</p>
    <p>4º. Mellora de habilidades en linguas estranxeiras.</p>
    <p>5º. Aptitudes organizativas, de planificación e toma de decisións.</p>
    <p>6º. Aptitudes sociais profesionais (puntualidade, cumprimento das normas, realización de traballos asignados...).</p>
    <p>7º. Competencias sociais e cívicas/participación activa na sociedade.</p>
    <p>8º. Creatividade.</p>
    <p>9º. Sentido da iniciativa e espírito emprendedor.</p>
    <p>10º. Conciencia e expresión culturais.</p>
    <p>11º. Confianza, autonomía e iniciativa persoal.</p>
    <p>12º. Outras.</p>
    <p>Artigo 5. <em>Persoas solicitantes</em></p>
    <p>Poden presentar a solicitude as persoas que participasen nalgún dos programas incluídos no artigo 3 desta orde, de xeito individual ou formando parte dun grupo informal, asociación ou entidade, e que no momento de participar no programa non superen os 30 anos.</p>
    <p>Artigo 6. <em>Contido e presentación de solicitudes</em></p>
    <p>1. Para solicitar o certificado de educación non formal en materia de xuventude, as persoas interesadas deberán presentar, debidamente cuberto, un formulario de solicitude segundo o modelo que se incorpora como anexo I desta orde.</p>
    <p>A persoa solicitante deberá indicar as actividades e tarefas realizadas no ámbito do programa en que participou e poderá marcar todas ou algunha das áreas de competencia e habilidades sinaladas no artigo 4, en función das actividades (realizadas de xeito individual ou en equipo) que as fundamentan.</p>
    <p>Coa sinatura e presentación do formulario, a persoa solicitante declara que tivo participación activa no proxecto/actividade descrito e que son certos os datos consignados na solicitude.</p>
    <p>2. As solicitudes deberán presentarse preferiblemente por vía electrónica a través do formulario normalizado dispoñible na sede electrónica da Xunta de Galicia, https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso electrónico dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede electrónica da Xunta de Galicia.</p>
    <p>Opcionalmente, tamén se poderán presentar as solicitudes en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>3. Xunto co formulario de solicitude deberá presentarse unha fotocopia compulsada do DNI ou NIE, no caso de que o/a solicitante non autorice expresamente a comprobación de datos por medio do acceso electrónico ao Sistema de verificación de datos de identidade do Ministerio de Facenda e Administracións Públicas.</p>
    <p>4. No caso de que a persoa solicitante participe no programa como integrante dunha asociación, entidade ou grupo informal, deberá presentar, xunto coa solicitude, a declaración responsable da persoa representante da entidade/asociación/grupo, de confirmación da participación da persoa solicitante no proxecto e de conformidade respecto dos datos consignados por esta sobre as tarefas e actividades desenvolvidas, segundo o modelo que se incorpora como anexo II desta orde.</p>
    <p>5. A documentación complementaria poderá presentarse electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante ou representante. A Administración poderá requirir a exhibición do documento orixinal para o cotexo da copia electrónica presentada segundo o disposto nos artigos 35.2 da Lei 11/2007, do 22 de xuño, de acceso electrónico dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>A documentación complementaria tamén poderá presentarse en formato papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>As copias dos documentos gozarán da mesma validez e eficacia que os seus orixinais sempre que exista constancia de que sexan auténticas.</p>
    <p>6. A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 7. <em>Instrución do procedemento</em></p>
    <p>1. As solicitudes presentadas serán examinadas pola unidade responsable do programa en que participou a persoa solicitante. Esta comprobará que a solicitude e a documentación presentada reúnen os requisitos exixidos para a emisión do certificado e procederá, en caso contrario, a requirir a persoa solicitante para que no prazo de 10 días emende a falta ou achegue os documentos preceptivos, con indicación de que se así non o fixer, se considerará desistida da súa petición, de conformidade co previsto no artigo 71 da Lei&amp;nbsp;30/1992, do 26 de novembro, de réxime xurídico das administracións públicas e do procedemento administrativo común, logo de resolución, que será ditada nos termos do artigo 42 da citada lei.</p>
    <p>2. Unha vez comprobada a concorrencia ou non dos requisitos para a obtención do certificado, elevará a proposta de resolución á persoa titular do órgano competente para resolver.</p>
    <p>Artigo 8. <em>Resolución e emisión do certificado</em></p>
    <p>1. O órgano competente para resolver e emitir o certificado é a persoa titular do órgano directivo competente en materia de xuventude.</p>
    <p>2. A resolución terá lugar no prazo de 10 días desde a elevación da proposta de resolución.</p>
    <p>3. O certificado remitirase á persoa solicitante no prazo máximo de catro meses desde a presentación da solicitude. Transcorrido o dito prazo sen que recaia resolución expresa, deberá entenderse desestimada a solicitude.</p>
    <p>4. A dita resolución non esgota a vía administrativa e contra ela poderá interpoñerse recurso de alzada ante a persoa titular da Consellería de Traballo e Benestar no prazo dun mes a partir do día seguinte ao da notificación da resolución, se o acto for expreso, ou no prazo de tres meses contado a partir do día seguinte a aquel en que se produza o acto presunto, de acordo co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
    <p>Artigo 9. <em>Taxa</em></p>
    <p>A emisión do certificado está suxeita ao pagamento da correspondente taxa.</p>
    <p>Artigo 10. <em>Corrección de erros e duplicado de certificados</em></p>
    <p>1. Procederase á anulación do certificado incorrecto e, se procede, expedirase un novo, cando sexa necesario emendar erros administrativos.</p>
    <p>2. Farase constar que se trata dun duplicado cando, por petición da persoa interesada, se proceda á expedición dun certificado xa expedido con anterioridade.</p>
    <p>Artigo 11. <em>Natureza e réxime xurídico dos certificados</em></p>
    <p>Os certificados de experiencia de educación non formal en materia de xuventude considéranse actos administrativos e, como tales, estarán suxeitas ao establecido nos capítulos&amp;nbsp;II, III e IV da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 12. <em>Datos de carácter persoal</em></p>
    <p>De conformidade coa Lei orgánica 15/1999, do 13 decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autoricen as persoas interesadas mediante a presentación das solicitudes, serán incluídos nun ficheiro denominado «Relacións administrativas coa cidadanía e entidades», cuxo obxecto é xestionar o presente procedemento, así como informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería de Traballo e Benestar. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería de Traballo e Benestar, mediante o envío dunha comunicación ao seguinte enderezo: Edificio Administrativo de San Caetano, 15781 Santiago de Compostela, A Coruña, ou a través dun correo electrónico a sx.traballo.benestar@xunta.es.</p>
    <p>Artigo 13. <em>Consentimentos e autorizacións</em></p>
    <p>A tramitación do procedemento require a incorporación de datos en poder das administracións públicas. Polo tanto, os modelos de solicitude incluirán autorizacións expresas ao órgano xestor para realizar as comprobacións oportunas que acrediten a veracidade dos datos. No caso de que non se autorice o órgano xestor para realizar esta operación, deberán presentar os documentos comprobantes dos datos, nos termos exixidos polas normas reguladoras do procedemento.</p>
    <p>Disposición adicional única. <em>Utilización de formularios normalizados</em></p>
    <p>Co obxectivo de manter adaptados á normativa vixente os formularios vinculados a normas reguladoras de procedementos administrativos de prazo aberto, estes poderán ser actualizados na sede electrónica da Xunta de Galicia, sen necesidade de publicalos novamente no <em>Diario Oficial de Galicia</em>, sempre que a modificación ou actualización non supoña unha modificación substancial destes. Por conseguinte, para a presentación das solicitudes será necesario utilizar os formularios normalizados, dispoñibles na sede electrónica da Xunta de Galicia, onde estarán permanentemente actualizados e accesibles para as persoas interesadas.</p>
    <p>Disposición transitoria única. Ámbito temporal</p>
    <p>1. Esta orde aplicarase aos programas enumerados nos números 3.1 e 3.2 que se convoquen con posterioridade á súa entrada en vigor.</p>
    <p>2. Así mesmo, tamén se aplicará aos programas enumerados no artigo 3.1 que fosen convocados entre o 1 de xaneiro de 2012 e a súa entrada en vigor.</p>
    <p>Disposición derradeira. <em>Entrada en vigor</em></p>
    <p>Esta orde entrará en vigor aos vinte días da súa publicación no <em>Diario Oficial de Galicia</em>.</p>
    <p>Santiago de Compostela, 26 de febreiro de 2015</p>
    <footer><p>Beatriz Mato Otero<br>Conselleira de Traballo e Benestar</p></footer>

