---
date: '2015-02-02'
id: CA02-210115-0004
page: 4666
number: 21
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 17 de decembro de 2014 sobre a aprobación definitiva da modificación
  puntual do Plan xeral de ordenación municipal de Cerdido para a ampliación do
  cemiterio da Barqueira.
range: Orde
url: >-
  https://www.xunta.gal/dog/Publicados/2015/20150202/AnuncioCA02-210115-0004_gl.html
---
<p>O Concello de Cerdido remite a modificación puntual referida en solicitude da súa aprobación definitiva, conforme o disposto no artigo 85.7 da Lei 9/2002, de ordenación urbanística e protección do medio rural de Galicia.</p>
    <p>Analizada a documentación achegada polo Concello, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Cerdido conta cun PXOM aprobado definitivamente mediante a Orde da CPTOPT do 21 de xullo de 2006.</p>
    <p>2. A Secretaría Xeral de Calidade e Avaliación Ambiental decidiu o 31 de xullo de 2012 non someter esta modificación ao procedemento de avaliación ambiental estratéxica.</p>
    <p>3. A arquitecta da asistencia urbanística ao concello emitiu informe o 4 de abril de 2013 que avala a calidade técnica do proxecto; e a Secretaría municipal emitiu informe o 10 de abril de 2013, favorable á aprobación inicial (artigo 85.1 da LOUG).</p>
    <p>4. A modificación non foi sometida a informe previo á súa aprobación inicial (artigo 85.1 da Lei 9/2002) porque non afecta a clasificación do solo, a intensidade de uso nin os sistemas xerais previstos no planeamento (artigo 93.4 da LOUG).</p>
    <p>5. O Concello Pleno aprobou inicialmente a modificación o 29 de abril de 2013. Foi sometida a información pública durante o prazo dun mes, no canto dos dous meses sinalados no artigo 85.2 da LOUG (<em>Diario de Ferrol,</em> do 10 de maio de 2013, <em>La Voz de Galicia,</em> do 17 de maio e <em>Diario Oficial de Galicia,</em> do 31 de maio). O acordo foi notificado aos concellos limítrofes de Moeche, Ortigueira, Valdoviño e As Somozas.</p>
    <p>6. A Axencia Galega de Infraestruturas emitiu informe favorable en materia de estradas autonómicas o 23 de maio de 2013 (artigo 85.2 da LOUG).</p>
    <p>7. A modificación foi aprobada provisionalmente polo Concello Pleno de 28 de agosto de 2013.</p>
    <p>8. O Concello solicitou a aprobación definitiva da CMATI o 26 de setembro de 2013, quen requiriu, en virtude do disposto no artigo 85.7 da LOUG, a emenda das deficiencias documentais e de tramitación observadas mediante escrito do 16 de outubro de 2013.</p>
    <p>9. O arquitecto redactor da modificación emitiu informe o 12 de febreiro de 2014 en que propoñía a alteración do proxecto de modificación, recategorizando o solo urbanizable delimitado a non delimitado. A arquitecta da asistencia urbanística ao concello emite ao día seguinte informe técnico favorable ao novo proxecto de modificación. A secretaria do concello, en informe do 14 de febreiro de 2014, propón a revogación dos acordos plenarios anteriores e a aprobación inicial do novo proxecto de modificación.</p>
    <p>10. O Pleno municipal, en sesión do 28 de febreiro de 2014, acordou revogar a aprobación inicial do 28 de abril de 2013 e a aprobación provisional do 28 de agosto de 2013, e dar aprobación inicial á modificación do plan xeral que agora se somete a aprobación definitiva.</p>
    <p>11. A Axencia Galicia de Infraestruturas emitiu informe favorable á modificación o 22 de abril de 2014 (artigo 85.2 da LOUG). </p>
    <p>12. A nova modificación foi sometida a información pública durante dous meses (<em>Diario Oficial de Galicia</em> do 14 de abril de 2014 e <em>La Voz de Galicia</em> e <em>Diario de Ferrol</em> do 25 de marzo). Non foron presentadas alegacións, segundo certificado do 17 de xuño de 2014. O acordo foi notificado aos concellos limítrofes. O Concello de Cedeira respondeu que non se formulan alegacións.</p>
    <p>13. O Pleno municipal do 30 de xuño de 2014 resolveu sobre a aprobación provisional da modificación.</p>
    <p>14. A solicitude de aprobación definitiva foi presentada pola Alcaldía o 3 de xullo de 2014. Esta consellería requiriu, en virtude do disposto no artigo 85.7 da LOUG, a emenda de deficiencias documentais e de tramitación o 7 de agosto de 2014. A secretaria do concello emitiu informe favorable sobre a modificación o 19 de agosto de 2014.</p>
    <p>15. O Concello Pleno do 29 de agosto de 2014 aprobou provisionalmente a modificación.</p>
    <p>II. Obxecto e descrición do proxecto.</p>
    <p>1. A modificación ten por finalidade facilitar a ampliación do cemiterio da Barqueira, de 1.318 m2 a 2.136 m2 de superficie.</p>
    <p>2. Os terreos, tanto do cemiterio actual como da súa ampliación están clasificados no plan xeral vixente como solo urbanizable delimitado de uso global residencial S-03. A ficha correspondente carece de previsións sobre o mantemento do cemiterio.</p>
    <p>3. Os cambios que se propoñen son a ampliación en 818 m2 do ámbito cualificado no PXOM como sistema local de equipamento CEL-1, cemiterio de titularidade eclesiástica, e a desprogramación do solo urbanizable delimitado S-03 a solo urbanizable non delimitado, UND-03, debido á súa falta de desenvolvemento unha vez finalizados practicamente os prazos para iso establecidos. Os elementos de sistemas xerais vinculados ao sector (EDAR SRX-2 e ZVX-2(c) manteñen a súa programación con cargo ao concello.</p>
    <p>III. Análise e consideracións.</p>
    <p>1. A modificación motívase na necesidade de contar con máis espazo para enterramentos dado o próximo esgotamento da capacidade dos tres cemiterios existentes e a imprevisión no plan xeral dun novo cemiterio. A reserva de máis terreos para usos dotacionais ao servizo da poboación pode considerarse como razón de interese público (artigo 94.1 da LOUG). </p>
    <p>2. A descategorización do solo urbanizable delimitado a non delimitado xustifícase pola ausencia de iniciativa dos propietarios e a falta de demanda efectiva.</p>
    <p>De conformidade co artigo 89 da LOUG e o artigo 1 do Decreto 44/2012, do 19 de xaneiro, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos plans xerais de ordenación municipal correspóndelle ao conselleiro de Medio Ambiente, Territorio e Infraestruturas.</p>
    <p>IV. Resolución.</p>
    <p>En consecuencia, e de conformidade co establecido no artigo 85.7.a) da LOUG, resolvo:</p>
    <p>1. Aprobar definitivamente a modificación puntual do Plan xeral de ordenación municipal do Concello de Cerdido para a ampliación do cemiterio da Barqueira.</p>
    <p>2. Contra esta orde cabe interpor recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>3. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o Concello deberá publicar no <em>Boletín Oficial</em> da provincia a normativa e ordenanzas do plan aprobado definitivamente.</p>
    <p>4. Notifíqueselle esta orde ao Concello e publíquese no <em>Diario Oficial de Galicia</em>.</p>
    <p>Santiago de Compostela, 17 de decembro de 2014</p>
    <footer><p>Ethel Mª Vázquez Mourelle<br>Conselleira de Medio Ambiente, Territorio e Infraestruturas</p></footer>

