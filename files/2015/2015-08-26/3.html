---
date: '2015-08-26'
id: O3C2-200815-0002
page: 34806
number: 162
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 20 de agosto de 2015 pola que se convocan cursos de formación
  continua para o persoal dos servizos de extinción de incendios e salvamento,
  grupos de emerxencia supramunicipais e servizos municipais de protección civil
  e emerxencias da Comunidade Autónoma de Galicia adaptados á cualificación
  profesional de extinción de incendios e salvamento (SEA129_2), cofinanciados
  co Fondo Social Europeo (FSE) no marco do programa operativo Fondo Social
  Europeo 2007-2013 de Galicia.
range: Resolución
url: >-
  https://www.xunta.gal/dog/Publicados/2015/20150826/AnuncioO3C2-200815-0002_gl.html
---
<p>O artigo 43 da Lei 5/2007, do 7 de maio, de emerxencias de Galicia, establece que o persoal do Sistema integrado de protección civil e emerxencias de Galicia estará formado tanto por persoal de carácter profesional de servizos que realicen algunha actividade relacionada coa xestión de riscos e de emerxencias como por persoal voluntario de entidades ou organizacións públicas ou privadas sen ánimo de lucro que teñan como fin a protección de persoas, dos bens e do ambiente en situacións de xestión de riscos e de emerxencias. Segundo o artigo 44 da citada lei, este persoal organizarase en grupos operativos. </p>
    <p>Mediante a Resolución do 2 de agosto de 2010 publicouse o Plan territorial de emerxencias de Galicia (Platerga), onde se establece a estrutura de dirección e coordinación e as unidades organizativas para facer fronte dun xeito coordinado ás emerxencias que poidan producirse en Galicia derivadas de riscos naturais, tecnolóxicos ou antrópicos.</p>
    <p>Dentro das actividades programadas para o ano 2015, e conforme o establecido no artigo 46 da Lei 5/2007, do 7 de maio, de emerxencias de Galicia, e na Lei 1/2007, do 15 de xaneiro, da Academia Galega de Seguridade Pública (Agasp), anúnciase a convocatoria dos cursos de formación continua para o persoal dos servizos de extinción de incendios e salvamento, grupos de emerxencia supramunicipais e servizos municipais de protección civil e emerxencias da Comunidade Autónoma de Galicia adaptados á cualificación profesional extinción de incendios e salvamento (SEA129_2), conforme as seguintes bases:</p>
    <p>Primeira. Actividades formativas</p>
    <p>As actividades formativas convocadas serán as que se especifican no anexo I desta resolución, na cal se indica tamén o número de horas lectivas, número de edicións, número de prazas e lugar de realización.</p>
    <p>As persoas seleccionadas nas diferentes actividades formativas serán informadas por correo electrónico dos horarios dos cursos, así como das datas de realización e calquera outra información necesaria.</p>
    <p>Segunda. Contido das actividades formativas</p>
    <p>O contido das actividades formativas convocadas mediante a presente resolución está adaptado ás unidades formativas asociadas ao certificado de profesionalidade de nivel 2 extinción de incendios e salvamento SEAD0111 creado polo Real decreto 624/2013, do 2 de agosto (BOE núm. 223, do 17 de setembro) e vinculadas á cualificación profesional extinción de incendios e salvamento SEA129_2, creada polo Real decreto 1087/2005, do 16 de setembro (BOE núm. 238, do 5 outubro).</p>
    <p>O contido das diferentes actividades formativas convocadas mediante a presente resolución pode consultarse na páxina web da Academia Galega de Seguridade Pública http//agasp.xunta.es na epígrafe de «Formación».</p>
    <p>Terceira. Destinatarios/as</p>
    <p>Os destinatarios das actividades formativas convocadas por esta resolución son:</p>
    <p>• Persoal dos servizos de extinción de incendios e salvamento (bombeiros municipais e de consorcios)</p>
    <p>• Grupos de emerxencia supramunicipais (GES)</p>
    <p>• Servizos municipais de protección civil e emerxencias.</p>
    <p>Este persoal forma parte do Sistema integrado de protección civil e emerxencias de Galicia (artigos 43 e 44 da Lei 5/2007, do 7 de maio, de emerxencias de Galicia).</p>
    <p>Cuarta. Inscrición</p>
    <p>a) O persoal que desexe participar nos cursos convocados nesta resolución deberá cubrir o formulario de matrícula telemática dispoñible na páxina web da Agasp (htpp://agasp.xunta.es ) e non se admitirá ningunha outra forma ou modelo de solicitude.</p>
    <p>É preciso que todas as persoas que desexen participar en cursos da Agasp manteñan actualizados os seus datos persoais, especialmente a conta de correo electrónico e o teléfono móbil, co obxecto de posibles comunicacións. No suposto de non seren correctos ou exactos os ditos datos, a Agasp non é responsable dos posibles prexuízos causados aos interesados.</p>
    <p>b) As persoas que non sexan usuarias da páxina web da Agasp deberán previamente darse de alta nela, para o cal é necesario facilitar unha conta persoal de correo electrónico.</p>
    <p>c) O prazo de inscrición comeza o día seguinte ao da publicación desta resolución no <em>Diario Oficial de Galicia</em> e remata o día 7 de setembro.</p>
    <p>A inscrición poderá realizarse ata as 14.00 horas da data de finalización do prazo de presentación de solicitudes.</p>
    <p>No caso de que non haxa un suficiente número de solicitantes que reúnan os requisitos do curso, poderá completarse o alumnado asignado a este mediante a apertura dun novo prazo público de presentación de solicitudes na páxina web da Agasp, con suficiente antelación para que teña lugar unha adecuada selección das persoas candidatas.</p>
    <p>d) En caso de dúbida, dificultades técnicas ou necesidade de máis información poderán dirixirse á Agasp a través dos nos de teléfono 886 20 61 12, 886 20 61 37 e 886 20 61 38, do fax: 886 20 61 23 ou do enderezo de correo electrónico formacion.emerxencias.agasp@xunta.es , que adoptará as medidas necesarias para facilitar a presentación de solicitudes.</p>
    <p>e) A falsidade ou ocultación de datos esenciais para a selección das persoas aspirantes dará lugar á exclusión automática do curso solicitado, así como á imposibilidade de participar en ningún outro curso durante o prazo dun ano computado desde o momento en que se detecte o feito.</p>
    <p>f) Serán excluídas automaticamente aquelas solicitudes que non teñan cubertos correctamente todos os datos para realizar a selección do alumnado, non se axusten ao modelo normalizado ou sexan presentadas fóra de prazo.</p>
    <p>g) Non está permitida a realización de cursos que teñan simultaneidade de horarios nunha ou en varias sesións presenciais. Cando o alumnado teña coñecemento de que foi seleccionado para un curso que teña coincidencia horaria con outro no cal xa foi seleccionado debe renunciar a un deles.</p>
    <p>Quinta. Criterios de selección</p>
    <p>1. En cada edición das distintas actividades formativas convocadas por esta resolución, as prazas distribuiranse entre os colectivos destinatarios do curso de acordo coa táboa seguinte:</p>
    <table>
     <tbody>
      <tr>
       <td>Colectivo</td>
       <td>Núm. de prazas</td>
      </tr>
      <tr>
       <td>Servizos de extinción de incendios e salvamento</td>
       <td>10</td>
      </tr>
      <tr>
       <td>Grupos de emerxencia supramunicipais (GES)</td>
       <td>4</td>
      </tr>
      <tr>
       <td>Servizos municipais de protección civil e emerxencias</td>
       <td>2</td>
      </tr>
     </tbody>
    </table>
    <p>No caso de que non houbese suficientes solicitantes dalgún dos colectivos mencionados que cumpran os requisitos para cubrir o número de prazas asignado, completarase a selección con solicitantes dos outros colectivos que son destinatarios do curso que cumpran os requisitos.</p>
    <p>2. Dentro dos colectivos destinatarios do curso terán preferencia na selección as persoas de maior rango xerárquico, se as houbese.</p>
    <p>3. Na selección dentro de cada un dos colectivos destinatarios do curso reservarase o 50 % das prazas para solicitantes mulleres que reúnan os requisitos establecidos na convocatoria, segundo o disposto no artigo 37.bis da Lei 7/2004, do 16 de xullo, galega para a igualdade de mulleres e homes. Se non houbese suficientes solicitudes de participación de mulleres, estas prazas acrecentarán as da quenda xeral.</p>
    <p>4. Se despois de aplicar os criterios anteriores houbese empate, terán preferencia as persoas con menos cursos feitos na Agasp nos últimos dous anos.</p>
    <p>Sexta. Admisión</p>
    <p>A Agasp publicará na súa páxina web http://agasp.xunta.es , unha relación das persoas seleccionadas para participar en cada curso, así como un número adecuado de reservas, de acordo co disposto no artigo 59.6º da Lei de réxime xurídico das administracións públicas e do procedemento administrativo común. </p>
    <p>Os/as alumnos/as seleccionados serán informados da súa selección a través do correo electrónico e tamén, para quen facilite un número de teléfono móbil, a través de mensaxe telefónica.</p>
    <p>De acordo co establecido no artigo 21 do Regulamento de réxime interior da Agasp, as persoas que resulten seleccionadas teñen a obriga de participar no desenvolvemento da actividade, agás que comuniquen a súa imposibilidade de asistencia con polo menos 48 horas de antelación ao comezo desta. A dita renuncia deberase comunicar por escrito á Agasp, por correo electrónico ao enderezo formación.emerxencias.agasp@xunta.es ou por fax ao número 886 20 61 23.</p>
    <p>A Agasp reserva para si o dereito de solicitar todos aqueles datos que considere necesarios para a adecuada realización da selección.</p>
    <p>Sétima. Uniformidade e normas de comportamento</p>
    <p>Uniformidade: é obrigatorio asistir ao curso co uniforme de traballo. As persoas que incumpran esta norma poderán ser dadas de baixa na actividade. </p>
    <p>Normas de comportamento: non se permitirá que o alumnado realice fotografías ou calquera tipo de gravación audiovisual do desenvolvemento do curso.</p>
    <p>Oitava. Aloxamento</p>
    <p>Sempre que haxa habitacións dispoñibles, a Agasp proporcionará aloxamento na súa residencia a todas as persoas seleccionadas para as actividades formativas incluídas nesta convocatoria.</p>
    <p>Novena. Dereitos e deberes do alumnado participante.</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado mediante a Orde da Consellería de Presidencia, Administracións Públicas e Xustiza, do 4 de febreiro de 2009 (DOG núm. 30, do 12 de febreiro).</p>
    <p>Décima. Faltas de asistencia</p>
    <p>O Regulamento de réxime interior da Agasp regula no seu artigo 16 as faltas de asistencia nos cursos:</p>
    <p>«1. A asistencia ás clases e actividades comprendidas no programa do curso é obrigatoria. As faltas que as/os alumnas/os acumulen deberán xustificarse debidamente e penalizaranse disciplinariamente en caso contrario.</p>
    <p>2. A/o alumna/o que, por enfermidade ou algunha outra causa xustificada, perda máis do 10 % das clases do curso de formación será declarado non apto, e poderá incorporarse ao curso seguinte ou cando a causa determinante llo permita.</p>
    <p>De ser necesario, e só nos casos en que a inasistencia ás clases estivese motivada por accidente ou lesión sufridos con ocasión da actividade académica, o director xeral poderá considerar a conveniencia ou a oportunidade de permitirlle ao/á alumno/a poder recuperar ata un determinado número de horas e participar posteriormente nun exame extraordinario para poder superar o curso sen ter que repetilo.</p>
    <p>3. No entanto, aínda que as ausencias acumuladas non chegasen á porcentaxe sinalada, a/o alumna/o poderá verse obrigado a recuperar todas ou parte das horas perdidas ao longo do curso. Neste caso a xefatura de ensino proporá ao director xeral o número de horas que se van recuperar, tendo en conta, en cada caso concreto, o tipo de xustificación presentada para cada ausencia, así como o número total destas e o comportamento e actitude da/o alumna/o ao longo do curso».</p>
    <p>Décimo primeira. Certificado de aproveitamento</p>
    <p>Ao finalizar a actividade entregaráselles un certificado de aproveitamento a aquelas persoas que acrediten a súa participación continuada e superen a proba final.</p>
    <p>Décimo segunda. Financiamento da actividade</p>
    <p>Esta actividade é cofinanciada nun 80 % polo Fondo Social Europeo dentro do programa operativo Fondo Social Europeo de Galicia 2007-2013, no eixe 3, tema prioritario 72.</p>
    <p>Decimo terceira. Facultades da Agasp</p>
    <p>A Agasp poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Agasp tamén poderá suprimir o curso, ampliar novas edicións deste ou suspendelo temporalmente, cando así veña exixido por circunstancias que afecten a súa organización ou docencia.</p>
    <p>A Estrada, 20 de agosto de 2015</p>
    <footer><p>Luis Menor Pérez<br>Director xeral da Academia Galega de Seguridade Pública</p></footer>
    <h2>ANEXO I</h2>
    <table>
     <thead>
      <tr>
       <td>Denominación do curso</td>
       <td>Unidade formativa asociada</td>
       <td>Núm. de edicións</td>
       <td>Núm. de horas</td>
       <td>Prazas por edición</td>
       <td>Datas</td>
       <td>Lugar</td>
      </tr>
     </thead>
     <tbody>
      <tr>
       <td>Operacións de salvamento en altura e en espazos confinados, para o persoal dos servizos de extinción de incendios e salvamento, grupos de emerxencia supramunicipais (GES) e servizos municipais de protección civil e emerxencias</td>
       <td>2344: Operacións de salvamento en altura e en espazos confinados</td>
       <td>1</td>
       <td>50</td>
       <td>16</td>
       <td>Por determinar</td>
       <td>Agasp (A Estrada)</td>
      </tr>
      <tr>
       <td>Rescate en medios de transporte e en medios acuáticos, para o persoal dos servizos de extinción de incendios e salvamento, grupos de emerxencia supramunicipais (GES) e servizos municipais de protección civil e emerxencias</td>
       <td>2345: Rescate en medios de transporte e en medios acuáticos</td>
       <td>1</td>
       <td>50</td>
       <td>16</td>
       <td>Por determinar</td>
       <td>Agasp (A Estrada)</td>
      </tr>
      <tr>
       <td>Soporte vital básico, para o persoal dos servizos de extinción de incendios e salvamento, grupos de emerxencia supramunicipais (GES) e servizos municipais de protección civil e emerxencias</td>
       <td>0677: Soporte vital básico</td>
       <td>1</td>
       <td>60</td>
       <td>16</td>
       <td>Por determinar</td>
       <td>Agasp (A Estrada)</td>
      </tr>
      <tr>
       <td>Extinción de incendios urbanos e industriais. Extinción de incendios interiores, para o persoal dos servizos de extinción de incendios e salvamento, grupos de emerxencia supramunicipais (GES) e servizos municipais de protección civil e emerxencias</td>
       <td>2346: Extinción de incendios urbanos e industriais. Extinción de incendios interiores</td>
       <td>1</td>
       <td>90</td>
       <td>16</td>
       <td>Por determinar</td>
       <td>Agasp (A Estrada)</td>
      </tr>
      <tr>
       <td>Operacións de extinción de incendios forestais, para o persoal dos servizos de extinción de incendios e salvamento, grupos de emerxencia supramunicipais (GES) e servizos municipais de protección civil e emerxencias</td>
       <td>2347: Operacións de extinción de incendios forestais</td>
       <td>1</td>
       <td>90</td>
       <td>16</td>
       <td>Por determinar</td>
       <td>Agasp (A Estrada)</td>
      </tr>
      <tr>
       <td>Intervención en emerxencias con substancias perigosas, para o persoal dos servizos de extinción de incendios e salvamento, grupos de emerxencia supramunicipais (GES) e servizos municipais de protección civil e emerxencias</td>
       <td>2348: Intervención en emerxencias con substancias perigosas</td>
       <td>1</td>
       <td>80</td>
       <td>16</td>
       <td>Por determinar</td>
       <td>Agasp (A Estrada)</td>
      </tr>
      <tr>
       <td>Actuación en sucesos por fenómenos naturais, vendavais, inundacións, riadas, afundimentos por efecto de terremoto ou corrementos de terreo e outros, para o persoal dos servizos de extinción de incendios e salvamento, grupos de emerxencia supramunicipais (GES) e servizos municipais de protección civil e emerxencias</td>
       <td>2349: Actuación en sucesos por fenómenos naturais, vendavais, inundacións, riadas, afundimentos por efecto de terremoto ou corrementos de terreo e outros.</td>
       <td>1</td>
       <td>50</td>
       <td>16</td>
       <td>Por determinar</td>
       <td>Agasp (A Estrada)</td>
      </tr>
      <tr>
       <td>Apeos, apuntalamentos e saneamentos, para o persoal dos servizos de extinción de incendios e salvamento, grupos de emerxencia supramunicipais (GES) e servizos municipais de protección civil e emerxencias</td>
       <td>2350: Apeos, apuntalamentos e saneamentos</td>
       <td>1</td>
       <td>80</td>
       <td>16</td>
       <td>Por determinar</td>
       <td>Agasp (A Estrada)</td>
      </tr>
      <tr>
       <td>Achiques, rescate en ascensores e maquinarias, accesos, persoas con enfermidade mental e suicidas, rescate de animais e corte de subministracións, para o persoal dos servizos de extinción de incendios e salvamento, grupos de emerxencia supramunicipais (GES) e servizos municipais de protección civil e emerxencias</td>
       <td>2351: Achiques, rescate en ascensores e maquinarias, accesos, persoas con enfermidade mental e suicidas, rescate de animais e corte de subministracións</td>
       <td>1</td>
       <td>60</td>
       <td>16</td>
       <td>Por determinar</td>
       <td>Agasp (A Estrada)</td>
      </tr>
     </tbody>
    </table>

