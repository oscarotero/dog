---
date: '2015-08-24'
id: O3G1-180815-0002
page: 34438
number: 160
agency: Instituto Enerxético de Galicia
section: III. Outras disposicións.
title: >-
  RESOLUCIÓN do 17 de agosto de 2015 sobre ampliación dos prazos establecidos
  nos artigos 2 e 21 da Resolución do 18 de marzo de 2015, pola que se
  establecen as bases reguladoras e se anuncia a convocatoria de subvencións de
  aforro e eficiencia enerxética para proxectos de renovación das instalacións
  de iluminación pública exterior existentes nos concellos de Galicia (ILE) e
  con financiamento en parte procedente de fondos comunitarios derivados do
  programa operativo Feder Galicia 2007-2013 (Diario Oficial de Galicia número
  60, do 30 de marzo).
range: Resolución
url: >-
  https://www.xunta.gal/dog/Publicados/2015/20150824/AnuncioO3G1-180815-0002_gl.html
---
<p>No Diario Oficial de Galicia núm. 139, do 24 de xullo de 2015, publicouse a Resolución do 17 de xullo desta dirección pola que se concederon subvencións, en réxime de concorrencia competitiva, aos proxectos de aforro e eficiencia enerxética para a renovación das instalacións de iluminación pública exterior existentes (ILE) presentados polas entidades locais mencionadas no anexo da resolución.</p>
    <p>De acordo co disposto no artigo 2 das bases reguladoras das axudas, o período de execución das actuacións subvencionadas estará comprendido entre o día 31 de marzo e o 15 de outubro de 2015 e, segundo o disposto no artigo 21.3 das mesmas bases, o período para as entidades locais beneficiarias presentaren a documentación xustificativa dos investimentos, rematará o 31 de outubro de 2015.</p>
    <p>O artigo 45.3 do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia (DOG núm. 20, do 29 de xaneiro), establece a posibilidade de que o órgano concedente das subvencións outorgue, salvo precepto en contra contido nas bases reguladoras, unha ampliación do prazo establecido para presentar a xustificación, que non excederá a metade deste e sempre que con iso non se prexudiquen dereitos de terceiros. </p>
    <p>Doutra banda, remítese ao disposto con carácter xeral no artigo 49 da Lei 30/1992, do 26 de novembro, de réxime xurídico das administracións públicas e do procedemento administrativo común, publicada no Boletín Oficial del Estado núm. 285, do 27 de novembro. A ampliación poderase acordar de oficio ou por instancia de parte, antes do vencemento do prazo de que se trate e se as circunstancias así o aconsellan.</p>
    <p>No presente procedemento de concesión de axudas estanse a rexistrar numerosas solicitudes de prórroga das entidades locais beneficiarias, motivadas nas dificultades existentes para executar e xustificar os investimentos subvencionados na referidas datas límite por cuestións orzamentarias, de procedemento de contratación das obras e de demora nas entregas de materiais polos provedores e ademais non existe a posibilidade de causar prexuízos a terceiros.</p>
    <p>Por todo o anterior, sobre a base dos requisitos e condicións previstos na normativa anteriormente citada,</p>
    <h2>DISPOÑO:</h2>
    <p>Primeiro. Modificar as datas límite que figuran nos artigos 2 e 21.3 das bases reguladoras previstas, respectivamente, para a execución das actuacións e a xustificación dos investimentos, ampliando o período de execución das actuacións que se subvencionan ata o 31 de outubro de 2015 e o período para presentar a documentación xustificativa dos investimentos ata o 15 de novembro de 2015.</p>
    <p>Segundo. Publicar esta resolución no Diario Oficial de Galicia e na páxina web do Instituto Enerxético de Galicia (www.inega.es), para os efectos previstos no artigo 59.6.b) Lei 30/1992, do 26 de novembro.</p>
    <p>Terceiro. De acordo co disposto no artigo 49.3 da Lei 30/1992, do 26 de novembro, contra o presente acordo non cabe recurso de ningún tipo.</p>
    <p>Santiago de Compostela, 17 de agosto de 2015</p>
    <footer><p>Ángel Bernardo Tahoces<br>Director do Instituto Enerxético de Galicia</p></footer>

