---
date: '2015-11-03'
id: G0426-231015-0002
page: 42042
number: 209
agency: Consellería do Medio Rural
section: III. Outras disposicións.
title: >-
  RESOLUCIÓN do 16 de outubro de 2015, da Dirección Xeral de Gandaría,
  Agricultura e Industrias Agroalimentarias, pola que se declara a presenza da
  praga de corentena denominada Tecia solanivora Povolny ou couza guatemalteca
  da pataca, se establecen as zonas demarcadas para esta praga e se adoptan
  medidas urxentes para a súa erradicación e control na Comunidade Autónoma de
  Galicia.
range: Resolución
url: >-
  https://www.xunta.gal/dog/Publicados/2015/20151103/AnuncioG0426-231015-0002_gl.html
---
<p>Antecedentes.</p>
    <p>A praga denominada «couza guatemalteca da pataca», provocada polo organismo nocivo denominado <em>Tecia solanivora Povolny</em> ou <em>Scrobipalpopsis solanivora Povolny</em>, é unha das de maior importancia económica no cultivo da pataca en América Central, de onde é orixinaria, e nos países de América do Sur, nos cales se foi introducindo: Venezuela (1983), Colombia (1985) e Ecuador (1996). En Europa foi observado e identificado nas illas Canarias (1999-2006).</p>
    <p>A <em>Tecia solanivora Povolny</em> é unha praga incluída na lista A2 da EPPO (<em>European Plant Protection Organization</em>), e no anexo II, parte A, sección I da Directiva 2000/29/CE do Consello, do 8 de maio de 2000, polo que se considera unha praga de corentena, sometida a regulación e, por tanto, é necesario tomar medidas para a súa erradicación e control.</p>
    <p>Os danos son causados pola larva, tanto no campo como no almacén, a cal penetra no tubérculo para alimentarse facendo galerías. O tubérculo de pataca é o único hospedeiro desta praga.</p>
    <p>Consideracións legais e técnicas.</p>
    <p>O artigo 14 do Decreto 132/2014, do 2 de outubro, polo que se establece a estrutura da Consellería do Medio Rural e do Mar, establece que a Dirección Xeral de Produción Agropecuaria é o órgano competente en materia de protección e control da sanidade vexetal.</p>
    <p>O día 9 de outubro publícase no DOG o Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia, o cal establece na súa disposición final sétima que as referencias aos órganos suprimidos ou que varíen a súa denominación se entenderán realizadas aos que os substitúen ou asumen as súas competencias, polo que se entende que as ditas competencias están na Dirección Xeral de Gandaría, Agricultura e Industrias Agroalimentarias.</p>
    <p>O artigo 14 da Lei 43/2002, do 20 de novembro, de sanidade vexetal (BOE núm. 279, do 21 de novembro), habilita a Comunidade Autónoma de Galicia para adoptar algunha das medidas fitosanitarias establecidas no artigo 18 da dita lei, o que implica a facultade de desinsectar, desinfectar, inmobilizar, destruír, transformar ou someter a calquera outra medida profiláctica os vexetais e os seus produtos, así como o material con eles relacionado que sexa ou poida ser vehículo de pragas (artigo 18.b).</p>
    <p>O artigo 13 da Lei 43/2002, do 20 de novembro, de sanidade vexetal, establece que a execución das medidas fitosanitarias necesarias para a erradicación das pragas deberá realizalas o interesado, considerando que é obriga dos particulares:</p>
    <p>a) Manter os seus cultivos, plantacións e colleitas, así como as masas forestais e o medio natural, en bo estado fitosanitario para a defensa das producións propias e alleas.</p>
    <p>b) Aplicar as medidas fitosanitarias obrigatorias que se establezan como consecuencia da declaración de existencia dunha praga.</p>
    <p>O incumprimento destas medidas pode ser considerado infracción administrativa, o que pode obrigar o órgano competente da Administración pública a iniciar o correspondente expediente sancionador con base nas obrigacións dos particulares na prevención e loita contra pragas (artigo 53 e seguintes) segundo a Lei 43/2002, do 20 de novembro, de sanidade vexetal.</p>
    <p>A adopción destas medidas implica a entrada nos predios e parcelas dos particulares afectados polo organismo de corentena para a erradicación de todas as especies sensibles, sen prexuízo de que os titulares procedan á execución das medidas, de conformidade co previsto no artigo 19 da Lei 43/2002, do 20 de novembro, de sanidade vexetal.</p>
    <p>Por todo o anteriormente exposto,</p>
    <h2>RESOLVO:</h2>
    <p>1. Declarar a presenza da praga denominada <em>Tecia solanivora Povolny</em>, «couza guatemalteca da pataca», na Comunidade Autónoma de Galicia.</p>
    <p>2. Establecer como zonas demarcadas pola existencia da praga denominada <em>Tecia solanivora Povolny </em>(couza guatemalteca da pataca), na Comunidade Autónoma de Galicia os concellos de Ferrol, Narón e Neda na provincia da Coruña.</p>
    <p>3. Establecer as seguintes medidas fitosanitarias dentro das zonas demarcadas:</p>
    <p>a) Medidas que deben obrigatoriamente adoptar os agricultores nas zonas demarcadas:</p>
    <p>– Colocar trampas con feromona sexual para a captura masiva. </p>
    <p>– Utilizar semente libre da praga, certificada e con garantía sanitaria.</p>
    <p>– Realizar tratamentos fitosanitarios con materias activas autorizadas no Rexistro Oficial de Produtos Fitosanitarios do Ministerio de Agricultura, Alimentación e Medio Ambiente. </p>
    <p>– Retirar do terreo e destruír todos os tubérculos danados, así como os restos de colleita, co fin de romper o ciclo da praga durante o período de descanso.</p>
    <p>b) Medidas que se recomenda adoptar aos agricultores nas zonas demarcadas:</p>
    <p>– Desenterrar 15 días antes da plantación, os tubérculos afectados de campañas anteriores, recollelos e eliminalos.</p>
    <p>– No momento da sementeira, enterrar as sementes a unha profundidade mínima de 15 cm, para crear unha barreira de terra entre estas e as posibles larvas.</p>
    <p>– Eliminar as plantas procedentes de colleitas anteriores que nazan durante as primeiras etapas do cultivo.</p>
    <p>– Aporcar por ambos os lados e a unha altura mínima de 25-30 cm.</p>
    <p>– Rotar cultivos sempre que sexa posible.</p>
    <p>c) Medidas que adoptarán os almacéns comercializadores:</p>
    <p>– Separar dentro dos almacéns os tubérculos cuxo destino sexa o de semente dos de consumo.</p>
    <p>– Colocar mallas tupidas, tipo malla anti-insectos, sobre os tubérculos almacenados para evitar a entrada e saída da couza.</p>
    <p>– Desinfectar o almacén, a maquinaria e as ferramentas de manipulación con produtos autorizados. </p>
    <p>– Seleccionar os tubérculos antes de almacenalos, eliminando todos aqueles que presenten danos que poidan ser causados pola praga.</p>
    <p>– Facer un tratamento fitosanitario dos tubérculos almacenados con materias activas autorizadas no Rexistro Oficial de Produtos Fitosanitarios do Ministerio de Agricultura, Alimentación e Medio Ambiente.</p>
    <p>– Colocar trampas con feromona para a detección da existencia da praga. Os tubérculos non poderán comercializarse no caso de obterse capturas.</p>
    <p>– Separar os sacos baleiros e embalaxes de manipulación dos tubérculos, que se almacenarán en compartimentos distintos aos das patacas almacenadas.</p>
    <p>d) Movemento de tubérculos:</p>
    <p>– Queda prohibida a saída das zonas demarcadas dos tubérculos producidos nestas zonas.</p>
    <p>4. Os afectados polo organismo nocivo <em>Tecia solanivora Povolny</em> deberán prestar toda a colaboración que sexa necesaria para levar a cabo as actuacións que determine a Consellería do Medio Rural para a erradicación e control da praga.</p>
    <p>5. A localización e extensión das zonas demarcadas poderase modificar a medida que se realicen novas prospeccións e se detecten novos puntos positivos. </p>
    <p>6. Contra esta resolución, que non pon fin á vía administrativa, poderán as persoas interesadas interpoñer recurso de alzada ante a conselleira do Medio Rural no prazo dun mes, contado desde o día seguinte ao da súa notificación, de conformidade co establecido nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 16 de outubro de 2015</p>
    <footer><p>Patricia Ulloa Alonso<br>Directora xeral de Gandaría, Agricultura e Industrias Agroalimentarias</p></footer>

