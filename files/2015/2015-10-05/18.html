---
date: '2015-10-05'
id: G2018-240915-0003
page: 38774
number: 190
agency: Universidade de Santiago de Compostela
section: III. Outras disposicións.
title: >-
  RESOLUCIÓN do 22 de setembro de 2015 sobre delegación de competencias en
  determinados órganos universitarios.
range: Resolución
url: >-
  https://www.xunta.gal/dog/Publicados/2015/20151005/AnuncioG2018-240915-0003_gl.html
---
<p>I. O artigo 85 dos estatutos da Universidade de Santiago de Compostela (USC) determina as competencias do reitor, quen como máxima autoridade académica e de representación daquela exerce a súa dirección, goberno e xestión, así como o desenvolvemento das liñas de actuación aprobadas polos órganos colexiados.</p>
    <p>Esa amplitude de atribucións ao reitor fai necesario que sexan delegadas estas funcións noutros órganos universitarios, principalmente nos vicerreitores e vicerreitoras, que deben asumir en primeira instancia as decisións e asinar os actos administrativos nas materias da súa competencia, coas excepcións pertinentes e sen prexuízo do dereito do titular das competencias de revogalas en calquera momento.</p>
    <p>II. A Lei 30/1992, do 26 de novembro, de réxime xurídico das administracións públicas e do procedemento administrativo común, regula a delegación de competencias no seu artigo 13 e establece que os órganos das distintas administracións públicas poderán delegar o exercicio das competencias que teñan atribuídas noutros órganos da mesma Administración. Paralelamente, o seu ordinal segundo determina as prohibicións de delegación, así como a imposibilidade de delegar competencias que xa se posúan por delegación.</p>
    <p>III. Logo da elección do reitor e do seu nomeamento polo Decreto 62/2014, do 28 de maio, establécese por resolución a estrutura de goberno da Universidade coa denominación das vicerreitorías e coa relación das competencias delegadas que van asumir.</p>
    <p>IV. Transcorrido un ano desde o inicio do mandato e da publicación da anterior resolución de delegación, faise necesario facer algúns axustes para mellorar a súa efectividade, polo que procede aprobar unha nova resolución de delegación na cal tamén se inclúan as competencias da Xerencia que non figuraban na resolución precedente.</p>
    <p>Por todo o anterior, esta reitoría, no uso das atribucións conferidas polos artigos 20 da Lei orgánica de universidades e 85 dos estatutos da Universidade de Santiago de Compostela,</p>
    <h2>RESOLVE:</h2>
    <p>I. Delegación de competencias en favor dos/as vicerreitores/as. </p>
    <p>Primeiro. Queda delegada nos/nas vicerreitores/as da Universidade, dentro do ámbito da actividade que a cada un deles se lle encomende, a facultade de resolveren os expedientes e asuntos con competencia atribuída ao reitor, a de asinaren os documentos necesarios para o efecto, así como a coordinación e dirección dos servizos da súa competencia.</p>
    <p>Segundo. Esta delegación abrangue tanto os actos administrativos de simple xestión ou trámite como os definitivos que poñan fin aos procedementos administrativos.</p>
    <p>Terceiro. Os/as vicerreitores/as poderán realizar todo tipo de actos de xestión, de comunicación e de trámite en materias propias da súa vicerreitoría.</p>
    <p>Cuarto. Así mesmo, delégase nos vicerreitores e vicerreitoras a competencia dos seguintes actos:</p>
    <p>A) Vicerreitoría de Investigación e Innovación.</p>
    <p>1. A promoción, a dirección e a avaliación da produción científica e das actividades de I+D+i da Universidade de Santiago de Compostela, impulsando a excelencia e a mellora da calidade da investigación.</p>
    <p>2. A promoción e a dirección de iniciativas e programas de seguimento da produción científica, ademais da dirección dos procesos de valorización dos resultados de investigación e de transferencia de coñecemento.</p>
    <p>3. A planificación, a coordinación e o desenvolvemento das infraestruturas e servizos científico-técnicos de apoio á produción científica e á investigación.</p>
    <p>4. O apoio e a promoción dunha organización eficiente, competitiva e sustentable de grupos de investigación, unidades científico-tecnolóxicas ou redes de investigadores.</p>
    <p>5. A colaboración na supervisión dos institutos, centros propios de investigación, estacións científicas, plataformas tecnolóxicas, bibliotecas universitarias ou calquera outra estrutura de investigación xestionada desde o Campus de Lugo.</p>
    <p>6. A definición, a dirección e o seguimento dos procesos de rexistro, protección, promoción e comercialización de resultados I+D+i, así como no impulso e apoio á creación de empresas con base en resultados de investigación.</p>
    <p>7. A proposta e a formalización de actividades realizadas ao abeiro do artigo 83 da LOU por importe inferior a 80.000 euros, aprobadas pola Comisión de Actividades e Servizos de I+D segundo o seu regulamento, así como a resolución das reclamacións relativas ás devanditas actividades que non superen o dito importe.</p>
    <p>8. A proposta de contratación de persoal investigador ou de apoio á investigación contratado con cargo ás actividades de I+D+i.</p>
    <p>9. A concesión de permisos e licenzas, con motivo de estadías de investigación, ao persoal contratado con recursos captados por I+D+i.</p>
    <p>10. A proposta de autorización dos contratos do persoal de administración e servizos colaborador nos proxectos I+D+i.</p>
    <p>11. A autorización de pagamentos dos complementos retributivos establecidos na normativa vixente ao persoal docente e investigador, pola súa participación en actividades e proxectos de I+D+i.</p>
    <p>12. A representación legal da Universidade nas solicitudes e xestión de proxectos e outras axudas de investigación, calquera que sexa a institución convocante, sen prexuízo da información periódica á Reitoría das devanditas solicitudes e a súa resolución.</p>
    <p>13. A elaboración dos informes necesarios para concorrer a convocatorias de axudas doutros organismos, así como a conformidade nos informes de seguimento e informes finais dos proxectos e accións de investigación con cargo a financiamento externo.</p>
    <p>14. A autorización da participación de investigadores da USC en concursos públicos ou licitación de entidades públicas.</p>
    <p>B) Vicerreitoría de Organización Académica e Persoal Docente e Investigador.</p>
    <p>1. A convocatoria de prazas de persoal docente e investigador contratado.</p>
    <p>2. O nomeamento dos tribunais de persoal docente e investigador contratado así como a apreciación de causas que impidan a actuación dos membros, coa excepción dos supostos de abstención e recusación.</p>
    <p>3. A aprobación de listas definitivas e provisorias de persoal docente e investigador funcionario e contratado.</p>
    <p>4. A presidencia da Comisión de Revisión.</p>
    <p>5. O nomeamento de persoal docente e investigador interino e contratado, así como o asinamento dos seus contratos.</p>
    <p>6. A concesión de permisos e licenzas do persoal docente e investigador non delegadas aos/ás decanos/as, directores/as de centros ou directores/as de departamentos.</p>
    <p>7. A concesión de permisos e licenzas dos/das decanos/as e directores/as de centros, con independencia da súa duración.</p>
    <p>8. Todos os actos previos derivados da xestión e tramitación dos procedementos de xubilación do persoal docente e investigador, agás a autorización dos cesamentos e das citadas xubilacións.</p>
    <p>9. A proposta e informe sobre autorización ou recoñecemento de compatibilidade do persoal docente e investigador cando lle corresponda a súa resolución ao reitor.</p>
    <p>10. A comunicación de resolucións reitorais en materia de persoal docente e investigador.</p>
    <p>11. A comunicación do recoñecemento do complemento específico singular por méritos docentes e dos complementos autonómicos.</p>
    <p>12. Todos aqueles actos relativos a situacións administrativas do persoal docente e investigador que non figuren atribuídos a outros órganos universitarios, así como a reorganización docente que implique cambio de campus (Compostela-Lugo) do persoal docente e investigador universitario.</p>
    <p>13. A xestión e aprobación do plan docente anual (PDA) dos centros e do plan de ordenación docente (POD) dos departamentos.</p>
    <p>14. A resolución de reclamacións en materia de confección do POD e PDA.</p>
    <p>15. A coordinación e dirección da avaliación docente do persoal docente e investigador.</p>
    <p>16. A dirección da negociación en convenios colectivos e outros pactos legalmente formalizados que afectan o persoal docente e investigador.</p>
    <p>C) Vicerreitoría de Oferta Docente e Innovación Educativa.</p>
    <p>1. A coordinación dos procesos de elaboración, modificación e implantación dos plans de estudos oficiais de grao e posgrado, e de oferta de estudos propios.</p>
    <p>2. A sinatura de convenios para a realización de prácticas en empresas ou institucións das/dos alumnas/os, tramitados pola Universidade de Santiago de Compostela ou a través do seu Consello Social.</p>
    <p>3. A dirección e coordinación dos procesos para a elaboración das guías docentes no marco do Espazo Europeo de Educación Superior (EEES).</p>
    <p>4. As propostas de elaboración das normas ou documentos sobre adaptacións e recoñecementos, e a aprobación das táboas de recoñecementos.</p>
    <p>5. A coordinación do Centro de Linguas Modernas, do Centro de Posgrao, do Centro de Tecnoloxías para a Aprendizaxe e das escolas de doutoramento.</p>
    <p>6. A dirección e xestión do cuarto ciclo universitario, sen prexuízo da colaboración do/a vicerreitor/a de coordinación do Campus de Lugo.</p>
    <p>7. As resolucións relativas ao apoio titorial extraordinario.</p>
    <p>8. A sinatura dos diplomas e acreditacións dos estudos propios.</p>
    <p>9. A representación da Universidade nos procesos selectivos de bolsas doutros organismos destinados a estudantes de posgrao.</p>
    <p>10. A convocatoria dos cursos de verán, así como a súa acreditación.</p>
    <p>D) Vicerreitoría de Estudantes, Cultura e Responsabilidade Social.</p>
    <p>1. A presidencia do xurado nas bolsas da convocatoria anticipada, xeral e de mobilidade do MEC.</p>
    <p>2. A representación da Universidade nos procesos selectivos de bolsas compensatorias da Xunta de Galicia e doutras bolsas de similares características destinadas a estudantes, agás terceiro ciclo e posgrao.</p>
    <p>3. A representación da Universidade nos procesos selectivos das bolsas destinadas á comunidade universitaria non atribuídos especificamente a outras vicerreitorías.</p>
    <p>4. A convocatoria e resolución doutras bolsas convocadas por esta vicerreitoría.</p>
    <p>5. A convocatoria e resolución das axudas e subvencións de prezos públicos da Universidade de Santiago de Compostela para todos os seus estudantes de títulos oficiais.</p>
    <p>6. A coordinación do Servizo Universitario de Residencias (SUR), así como as convocatorias e resolucións relativas ao proceso de selección para aloxamento no SUR e a resolucións de reclamacións.</p>
    <p>7. A convocatoria e resolucións de bolsas de colaboración do SUR.</p>
    <p>8. A dirección das accións do patrimonio histórico e cultural.</p>
    <p>9. A dirección dos servizos de apoio ao emprendemento e o emprego para estudantes.</p>
    <p>10. A coordinación e a dirección do Servizo de Participación e Integración Universitaria.</p>
    <p>11. A coordinación e a dirección da Área de Cultura.</p>
    <p>12. A coordinación e a dirección da Oficina de Igualdade de Xénero.</p>
    <p>13. A coordinación e a dirección da Oficina de Desenvolvemento Sostible.</p>
    <p>14. A coordinación e a dirección do Servizo de Publicacións e Intercambio Científico.</p>
    <p>15. A coordinación da Escola Infantil Breogán, así como a resolución das reclamacións en materia de admisión.</p>
    <p>16. A coordinación das cafetarías e comedores universitarios.</p>
    <p>17. A coordinación e a dirección da Área de Deportes e as relacións coa Fundación USC Deportiva.</p>
    <p>18. A coordinación das accións relacionadas co asociacionismo estudantil.</p>
    <p>19. A dirección da memoria de responsabilidade social.</p>
    <p>20. O seguro escolar.</p>
    <p>E) Vicerreitoría de Comunicación e Coordinación.</p>
    <p>1. A coordinación dos servizos de comunicación e información da Universidade.</p>
    <p>2. A coordinación das accións de márketing.</p>
    <p>3. A dirección da organización dos datos e estatísticas.</p>
    <p>4. A organización e dirección da divulgación científica.</p>
    <p>5. A dirección dos programas de coordinación entre os distintos servizos da Universidade.</p>
    <p>6. A dirección dos plans estratéxicos.</p>
    <p>7. O desenvolvemento dos programas de calidade.</p>
    <p>8. A dirección dos servizos informáticos da USC en coordinación coa Xerencia.</p>
    <p>9. A presidencia da mesa de contratación.</p>
    <p>F) Vicerreitoría de Internacionalización.</p>
    <p>1. A planificación e coordinación da internacionalización docente, investigadora e de reputación na Universidade de Santiago de Compostela.</p>
    <p>2. A coordinación das relacións internacionais, así como a xestión de convenios con outras administracións, universidades ou institucións estranxeiras, sexan públicas ou privadas.</p>
    <p>3. A planificación e promoción das estruturas da Universidade orientadas a mellorar a proxección internacional dos grupos de investigación e oferta docente.</p>
    <p>4. A planificación e promoción nas convocatorias internacionais de investigación.</p>
    <p>5. A planificación e promoción de programas de intercambio.</p>
    <p>6. A convocatoria de axudas para mobilidade de estudantes, persoal docente e investigador e persoal de administración e servizos.</p>
    <p>7. A convocatoria de axudas pre e posdoutorais para estudantes estranxeiros e as que correspondan para docentes estranxeiros invitados en programas de doutoramento.</p>
    <p>8. A representación da Universidade de Santiago de Compostela nos procesos selectivos das bolsas relacionadas coa mobilidade de estudantes, docentes e investigadores.</p>
    <p>9. A coordinación de programas que impulsen a impartición de docencia en inglés nos estudos oficiais de grao, máster e doutoramento.</p>
    <p>10. A coordinación das cátedras institucionais.</p>
    <p>G) Vicerreitoría de Coordinación do Campus de Lugo.</p>
    <p>1. A representación ordinaria da Universidade no Campus de Lugo en ausencia do reitor.</p>
    <p>2. A coordinación do Campus de Lugo en materia de promoción, dinamización, infraestruturas, titulacións, investigación, docencia, tecnoloxías da información e comunicación e xestión administrativa, en colaboración cos órganos unipersoais de goberno con competencia en cada materia.</p>
    <p>3. A coordinación e o desenvolvemento do plan estratéxico do Campus de Lugo (Campus Terra).</p>
    <p>4. A coordinación dos procedementos respecto do profesorado que, segundo o POD anual, teña a totalidade ou a maioría da súa docencia no Campus de Lugo, en colaboración co/coa vicerreitor/a de organización académica e persoal docente e investigador.</p>
    <p>5. A concesión de permisos e licenzas do persoal docente e investigador con docencia no Campus de Lugo non delegada aos/ás decanos/as e directores/as de centro, en coordinación co/coa o vicerreitor/a de Organización Académica e Persoal Docente e Investigador.</p>
    <p>6. A dirección da proposta anual do plan docente anual (PDA) dos centros e do plan de ordenación docente (POD) dos departamentos con relación ás titulacións que se imparten no Campus de Lugo, así como do plan de traballo anual (PTA) para o persoal docente e investigador que imparte docencia no dito campus, en coordinación co/coa vicerreitor/a de organización académica e persoal docente e investigador.</p>
    <p>7. Así mesmo, son competencias do/a vicerreitor/a de coordinación do Campus de Lugo, no marco dos orzamentos descentralizados e dos procedementos de contratación xeral establecidos pola Universidade de Santiago de Compostela:</p>
    <p>a) A sinatura, logo do procedemento que cumpra aplicar en cada caso, dos contratos administrativos, calquera que sexa o seu obxecto, que afecten exclusivamente o Campus de Lugo e non sexan xestionados de xeito centralizado para toda a Universidade, se se trata de:</p>
    <p>– Contratos menores.</p>
    <p>– Contratos que se adxudiquen por procedemento negociado sen publicidade por razón da contía, que non requiren proposta de adxudicación efectuada pola mesa de contratación da Universidade de Santiago de Compostela.</p>
    <p>b) A sinatura dos contratos privados ata un importe máximo de 30.000 euros, nos mesmos termos que os contratos administrativos citados no punto anterior.</p>
    <p>8. A coordinación, o impulso e o desenvolvemento do Campus de Lugo en materia de infraestruturas, sen prexuízo de que os actos executivos derivados da súa actuación correspondan ao reitor ou á Xerencia.</p>
    <p>9. A coordinación dos procesos de elaboración, modificación e implantación dos plans de estudos de grao e posgrao, así como da oferta de formación continua no Campus de Lugo co/a vicerreitor/a de oferta docente e innovación educativa.</p>
    <p>10. A colaboración na xestión dos estudos de cuarto ciclo no Campus de Lugo, sen prexuízo das competencias do/a vicerreitor/a de Oferta Docente e Innovación Educativa.</p>
    <p>H) Vicerreitoría de Desenvolvemento Científico e Tecnolóxico do Campus de Lugo.</p>
    <p>1. A coordinación dos servizos e as infraestruturas para o desenvolvemento científico e tecnolóxico do Campus de Lugo.</p>
    <p>2. A representación legal da Universidade nas solicitudes e xestión de proxectos e outras axudas de investigación, calquera que sexa a institución convocante, sempre que os soliciten profesores, estudantes, bolseiros ou calquera outro persoal que desenvolva a súa actividade no Campus de Lugo e o importe total da actividade non supere os 250.000 euros.</p>
    <p>3. A representación da universidade nas fundacións, clústeres, redes e asociacións que polo seu perfil e actividade teñan relación co Campus de Lugo.</p>
    <p>4. A conformidade dos informes anuais e finais dos proxectos de investigación que se desenvolvan en exclusiva no Campus de Lugo.</p>
    <p>5. A supervisión dos institutos, centros propios de investigación, estacións científicas, plataformas tecnolóxicas, bibliotecas universitarias ou calquera outra estrutura de investigación xestionada desde o Campus de Lugo, en colaboración co/coa vicerreitor/a de Investigación e Innovación.</p>
    <p>6. A coordinación dos procesos de elaboración, modificación e implantación dos programas de doutoramento no Campus de Lugo, en colaboración co/coa vicerreitor/a de Investigación e Innovación.</p>
    <p>I) Vicerreitoría de Servizos Universitarios do Campus de Lugo.</p>
    <p>1. A coordinación do Servizo de Normalización Lingüística da Universidade de Santiago de Compostela.</p>
    <p>2. A coordinación de servizos á comunidade universitaria no Campus de Lugo, en particular a Residencia Universitaria Jesús Bal y Gay, as axudas para a escolarización dos nenos e nenas menores de tres anos, o apoio ao emprendemento e o emprego de estudantes, de Deportes e de Cultura, e o Servizo de Participación e Integración Universitaria, en colaboración co/coa vicerreitor/a de Estudantes, Cultura e Responsabilidade Social.</p>
    <p>3. A coordinación no Campus de Lugo do Centro de Linguas Modernas e do Centro de Tecnoloxías para a Aprendizaxe (CeTA), en colaboración co/coa vicerreitor/a de oferta docente e innovación educativa.</p>
    <p>4. A coordinación da Área de Tecnoloxías da Información e das Comunicacións no Campus de Lugo, en colaboración co/coa vicerreitor/a de Comunicación e Coordinación e coa Xerencia.</p>
    <p>5. A coordinación dos programas de intercambio nacional e internacional que afecten o Campus de Lugo, en colaboración co/coa vicerreitor/a de Internacionalización.</p>
    <p>6. As relacións coas asociacións estudantís do Campus de Lugo.</p>
    <p>II. Delegación en favor do/a secretario/a xeral.</p>
    <p>Primeiro. Délegase no/na secretario/a xeral:</p>
    <p>1. A sinatura dos certificados supletorios dos títulos académicos.</p>
    <p>2. A certificación de actos presuntos.</p>
    <p>3. A resolución de peticións de carácter xeral que non sexan competencia propia ou delegada doutros órganos universitarios.</p>
    <p>4. A sinatura das resolucións motivadas que se diten autorizando ou denegando a rectificación das actas académicas.</p>
    <p>5. As resolucións de peticións, reclamacións ou recursos en materia de xestión académica para as cales non estea delegada a sinatura noutros órganos ou unidades administrativas.</p>
    <p>6. A resolución de solicitudes de equivalencia de titulacións obtidas no estranxeiro para realizar estudos de grao e posgrao.</p>
    <p>7. O desenvolvemento das políticas de protección de datos no seo da Universidade de Santiago de Compostela, así como a coordinación e unificación de criterios nas actuacións dos responsables dos diferentes ficheiros de protección de datos de carácter persoal no marco da normativa aplicable.</p>
    <p>8. A secretaría da Comisión Electoral.</p>
    <p>9. A dirección do protocolo universitario.</p>
    <p>Segundo. En caso de ausencia, enfermidade ou outra causa legal que determine a imposibilidade de actuar do/a secretario/a xeral, este/a será substituído/a automaticamente polo/a secretario/a xeral adxunto/a.</p>
    <p>III. Delegación de competencias en favor do/a xerente.</p>
    <p>Primeiro. Son competencias delegadas polo reitor no/a xerente da Universidade de Santiago de Compostela as seguintes:</p>
    <p>A) En materia de contratación pública:</p>
    <p>1. Os actos administrativos relativos a contratos administrativos non suxeitos a regulación harmonizada e aos contratos de xestión de servizos públicos con orzamento de gasto inferior a 500.000 euros. Nos casos en que se supere tal cantidade, a delegación non se estenderá á aprobación do expediente de contratación, á adxudicación e á formalización do contrato, manténdose para o resto de actos de trámite.</p>
    <p>2. A formalización dos contratos administrativos e patrimoniais, agás a competencia de asinar determinados contratos do/a vicerreitor/a de coordinación do Campus de Lugo.</p>
    <p>B) En materia económico-financeira e orzamentaria:</p>
    <p>1. A elaboración do proxecto de programación plurianual.</p>
    <p>2. A elaboración do proxecto de orzamento anual.</p>
    <p>3. A elaboración da memoria económica e a formulación das contas anuais exixidas na lexislación vixente.</p>
    <p>4. A elaboración de plans de financiamento.</p>
    <p>5. A ordenación de gastos e pagamentos.</p>
    <p>6. O proceso de constrinximento tras apercibimento, dos ingresos públicos deixados de percibir agás en materia de prezos públicos derivados da matrícula, así como a reclamación administrativa de débedas procedentes de ingresos privados.</p>
    <p>7. O exercicio das funcións de proposta ou aprobación de modificacións orzamentarias atribuídas ao reitor.</p>
    <p>C) En materia de infraestruturas:</p>
    <p>1. A coordinación das obras de infraestruturas que se realicen na Universidade de Santiago de Compostela.</p>
    <p>2. A planificación e aprobación das obras de reforma, renovación e mellora dos edificios e de mantemento das instalacións, sen prexuízo das competencias delegadas no/a vicerreitor/a de coordinación do Campus de Lugo.</p>
    <p>3. A supervisión da xestión das infraestruturas, sen prexuízo das competencias delegadas noutras vicerreitorías.</p>
    <p>4. A xestión de espazos da Universidade, sen prexuízo das competencias delegadas noutras vicerreitorías ou nos decanatos ou direccións de escolas.</p>
    <p>5. O seguimento das axudas e subvencións para adquisición de infraestruturas, sen prexuízo das competencias doutras vicerreitorías.</p>
    <p>6. A solicitude de licenzas e outros actos de tramitación perante as diferentes administracións públicas, contratistas ou terceiros en materias de infraestruturas.</p>
    <p>D) En materia de persoal de administración e servizos (PAS).</p>
    <p>Queda delegada a xefatura deste persoal no/a xerente da Universidade. A súas funcións abranguen:</p>
    <p>1. A execución, o control e a coordinación da política aprobada polos órganos de goberno sobre o persoal de administración e servizos funcionario ou laboral.</p>
    <p>2. O establecemento das directrices conforme as cales exercerán as súas competencias en materia de persoal os distintos órganos e servizos da Universidade de Santiago de Compostela.</p>
    <p>3. A emisión das instrucións sobre política de persoal.</p>
    <p>4. O establecemento dos criterios para a organización e coordinación en materia de persoal.</p>
    <p>5. A preparación da oferta de emprego público así como os actos derivados dela.</p>
    <p>6. A proposición das convocatorias de probas de persoal laboral fixo e funcionarios de carreira e a designación dos membros nas comisións de selección.</p>
    <p>7. As convocatorias de concursos e as súas resolucións.</p>
    <p>8. O labor de inspección do persoal.</p>
    <p>9. Os actos de execución dos convenios colectivos ou similares e outros pactos legalmente formalizados.</p>
    <p>10. A proposta da estrutura de postos de traballo.</p>
    <p>11. A proposta da designación de membros en comisións de selección e avaliación de PAS (funcionario e persoal laboral).</p>
    <p>12. A autorización á asistencia a cursos de selección, formación e perfeccionamento.</p>
    <p>13. A concesión dos permisos e licenzas non delegados aos/ás directores/as de centros e xefes/as das distintas unidades administrativas.</p>
    <p>14. Todo os actos derivados da xestión e tramitación dos procedementos de xubilación salvo as certificacións que correspondan.</p>
    <p>15. A tramitación dos procedementos seguidos ante a Seguridade Social, así como as reclamacións previas á vía xudicial ou recursos que non esgoten a vía administrativa.</p>
    <p>16. Propoñer e informar sobre a autorización ou recoñecemento de compatibilidade cando lle corresponda e a súa resolución ao reitor.</p>
    <p>17. Autorizar e asinar os contratos de persoal laboral contratado con carácter temporal e o nomeamento de interinos no caso que proceda.</p>
    <p>18. Autorizar e asinar os contratos do persoal de administración e servizos financiados con recursos captados por I+D+i.</p>
    <p>19. As accións e procesos derivados da política de formación do PAS.</p>
    <p>20. Propor a designación de representantes da Administración universitaria nas distintas comisións de negociación colectiva.</p>
    <p>21. Negociar directamente ou determinar as instrucións a que se deberán ater os representantes da Universidade cando proceda a negociación colectiva coa representación dos traballadores, xa sexan laborais ou funcionarios.</p>
    <p>22. As convocatorias de probas para persoal interino ou contratado e o nomeamento das súas comisións de selección.</p>
    <p>23. Os cesamentos e xubilacións de persoal contratado e interino.</p>
    <p>24. A comunicación das resolucións reitorais en materia de persoal.</p>
    <p>25. Todos aqueles actos de administración e de xestión ordinaria do persoal, que non figuren atribuídos a outros órganos universitarios.</p>
    <p>26. As derivadas da coordinación da prevención de riscos da USC.</p>
    <p>E) En materia de persoal docente e investigador delégase a tramitación dos procedementos seguidos ante a Seguridade Social ou Muface, así como as reclamacións previas á vía xudicial ou recursos que non esgoten a vía administrativa.</p>
    <p>F) En materia de patrimonio da Universidade, deléganse as funcións, actos e tramitación de expedientes relativos á súa xestión, así como a obriga de velar polo seu debido mantemento.</p>
    <p>G) En coordinación co vicerreitor de Comunicación e Coordinación, as funcións directivas e de programación en materia de tecnoloxías da información e comunicación.</p>
    <p>H) En materia de calidade, os sistemas de xestión da calidade dos servizos administrativos.</p>
    <p>Segundo. Os/as vicexerentes poderán realizar encomendas de xestión ou asinar por delegación previa de sinatura no eido das funcións delegadas do/a xerente. Sen prexuízo do anterior, enténdese que os/as vicexerentes teñen delegada con carácter xeral a sinatura dos actos de trámite correspondentes ao seu ámbito de actuación.</p>
    <p>Terceiro. En caso de ausencia, imposibilidade de actuar ou enfermidade o/a xerente será substituído/a automaticamente por un dos/as vicexerentes. De concorreren as mesmas causas no/a vicexerente, a substitución será realizada en favor do/a outro/a vicexerente.</p>
    <p>IV. Delegación en favor dos/das xefes/as de unidades administrativas en materia de permisos do persoal de administración e servizos.</p>
    <p>Primeiro. Delégase nos/nas xefes/as das distintas unidades administrativas a concesión de permisos e licenzas ao PAS nos seguintes casos:</p>
    <p>1. Por falecemento, por accidente ou enfermidade grave dun familiar.</p>
    <p>2. Por traslado de domicilio.</p>
    <p>3. Para realizar funcións sindicais, de formación sindical ou representación do persoal e deberes inescusables de carácter público ou persoal, polo tempo indispensable.</p>
    <p>4. Para concorrer a exames finais e demais probas definitivas de aptitude e avaliación en centros oficiais.</p>
    <p>5. Permisos por asuntos particulares, atendendo sempre ás necesidades do servizo.</p>
    <p>Segundo. Os/as xefes/as de unidades terán a obriga de informar sobre os permisos concedidos sempre que así o requira a Xerencia.</p>
    <p>Terceiro. As restantes solicitudes de obtención de permisos ou licenzas, retribuídas ou non, deberán formularse ante a Xerencia, cunha antelación mínima de quince (15) días á da data do seu comezo, co obxecto de que poidan ser resoltas en tempo e forma. Exceptúanse aquelas que se poidan producir por circunstancias imprevisibles que se acrediten, que se tramitarán por un procedemento de urxencia. En todo caso, a concesión do permiso será requisito necesario para que o solicitante poida ausentarse do seu posto de traballo.</p>
    <p>A concesión de permisos debe solicitarse mediante os modelos oficiais establecidos para o efecto.</p>
    <p>V. Delegación en favor dos/as decanos/as directores/as de centros en materia de permisos do persoal docente e investigador.</p>
    <p>Os/as decanos/as e directores/as de centros poderán concederlle ao persoal docente e investigador licenzas por estudos ou investigación de ata sete (7) días hábiles, conforme o procedemento establecido.</p>
    <p>VI. Delegación en favor do/da xefe/a do Servizo de Xestión Académica e dos/das xefes/as de unidades de Xestión Académica.</p>
    <p>Delégase no/na xefe/a do Servizo de Xestión Académica as seguintes competencias:</p>
    <p>A sinatura das resolucións definitivas dos seguintes asuntos:</p>
    <p>– As solicitudes, en materia de xestión académica, non delegadas nos xefes das unidades de Xestión Académica.</p>
    <p>– As solicitudes, en materia de xestión académica, presentadas fóra dos prazos establecidos na normativa.</p>
    <p>– A resolución das anulacións de matrícula, que non estea delegada nos xefes das unidades.</p>
    <p>– A resolución das admisións para continuar estudos en titulacións con límite de prazas.</p>
    <p>– As resolucións de validacións parciais de estudos estranxeiros.</p>
    <p>- Calquera outro acto de trámite ou instrución dos procedementos que sexan competencia do Servizo, así como as resolucións de inadmisión a trámite ou declarativas de desistencias ou renuncias.</p>
    <p>VII. Delegación en favor dos/as xefes/as de unidades de Xestión Académica.</p>
    <p>Delégase nos/nas xefes/as de unidades de Xestión Académica a sinatura das resolucións definitivas dos seguintes asuntos:</p>
    <p>– A admisión de alumnos e alumnas en titulacións sen límite de prazas.</p>
    <p>– As anulacións de matrícula por falta de pagamento.</p>
    <p>– As validacións e adaptacións, agás as validacións de estudos estranxeiros.</p>
    <p>– As autorizacións de simultaneidade de estudos.</p>
    <p>– O pedimento de informes preceptivos e os facultativos cando os requira unha disposición administrativa de carácter xeral ou se xulguen necesarios para a resolución do procedemento; os escritos a que fai referencia o artigo 71 da LRXAP-PAC; calquera acto de trámite ou instrución dos procedementos que sexan competencia da respectiva unidade, así como as resolucións de inadmisión a trámite ou declarativas de desistencias ou renuncias.</p>
    <p>VIII. Exceptúanse da delegación outorgada nos puntos anteriores e, por tanto, continúan a ser competencias do reitor:</p>
    <p>1. Os asuntos que se refiren ás relacións cos órganos e institucións da Administración do Estado e da Administración autonómica galega, agás os de simple trámite.</p>
    <p>2. Os que teñen relación co Consello Social, Claustro Universitario e Consello de Goberno.</p>
    <p>3. Os actos que supoñan o exercicio da excepcionalidade da súa eficacia retroactiva, establecida no artigo 57.3 da LRXAP-PAC.</p>
    <p>4. Os actos sancionadores e os referidos ao exercicio da potestade disciplinaria.</p>
    <p>5. Os que dean lugar á adopción de resolucións reitorais de carácter xeral.</p>
    <p>6. A resolución dos incidentes de abstención e recusación.</p>
    <p>7. A supervisión da aplicación da imaxe corporativa da Universidade de Santiago de Compostela.</p>
    <p>8. A proposta e formalización de actividades realizadas ao abeiro do artigo 83 da LOU por importe igual ou superior a 80.000 euros, aprobadas pola Comisión de Actividades e Servizos de I+D segundo o seu regulamento, así como a resolución das reclamacións.</p>
    <p>9. En materia de PDI funcionario e contratado con vinculación permanente:</p>
    <p>a) O seu nomeamento ou sinatura do contrato.</p>
    <p>b) A autorización dos cesamentos e xubilacións.</p>
    <p>10. En materia de persoal de administración e servizos:</p>
    <p>a) O nomeamento de persoal funcionario de carreira.</p>
    <p>b) O asinamento dos contratos do persoal laboral fixo.</p>
    <p>c) As adscricións provisorias, as comisións de servizos e a atribución temporal de funcións ao persoal.</p>
    <p>d) A autorización dos cesamentos e xubilacións.</p>
    <p>e) A convocatoria de probas selectivas para persoal laboral fixo.</p>
    <p>f) A declaración das situacións administrativas.</p>
    <p>g) O recoñecemento, adquisición e cambio de grao.</p>
    <p>h) A presentación dos recursos que esgoten a vía administrativa.</p>
    <p>i) A interposición de demandas ou iniciación de procedementos xudiciais.</p>
    <p>j) O encargo de funcións de categoría superior.</p>
    <p>11. En materia de contratación pública:</p>
    <p>a) Os actos de autorización dos expedientes, adxudicación e a sinatura de contratos relativos a contratos administrativos suxeitos a regulación harmonizada e aos contratos de xestión de servizos públicos con orzamento de gasto superior a 500.000 euros, segundo o disposto no Real decreto lexislativo 3/2011, do 14 de novembro, polo que se aproba o texto refundido da Lei de contratos do sector público.</p>
    <p>b) A resolución das impugnacións que se presenten contra os procedementos de adxudicación.</p>
    <p>c) O acto definitivo de revogación ou de resolución dos contratos administrativos tras o procedemento instruído para o efecto.</p>
    <p>12. En materia económico-financeira e patrimonial:</p>
    <p>a) As resolucións de carácter xeral.</p>
    <p>b) A interposición de recursos ou iniciación de procedementos xudiciais.</p>
    <p>c) Aquelas competencias que non son propias do Consello Social ou doutros órganos universitarios. </p>
    <p>Disposición adicional primeira</p>
    <p>Os actos ditados en virtude desta delegación non poderán exceder os límites desta delegación, e declararanse, en caso contrario, nulos de pleno dereito.</p>
    <p>Cando se diten actos e resolucións en uso da delegación de atribucións contidas nesta resolución, farase constar así expresamente e consideraranse como ditadas pola autoridade reitoral.</p>
    <p>Disposición adicional segunda</p>
    <p>En ningún caso poderán delegarse as competencias delegadas nesta resolución, sen prexuízo da posibilidade de delegación expresa de sinatura ou de realización das encomendas de xestión que se consideren pertinentes.</p>
    <p>Disposición adicional terceira</p>
    <p>En calquera momento o reitor pode avocar para si o coñecemento e resolución de cantos asuntos considere oportunos en relación coas atribucións delegadas.</p>
    <p>Disposición adicional cuarta</p>
    <p>En caso de ausencia ou enfermidade, o reitor será substituído polo/a vicerreitor/a que designe mediante resolución ditada para o efecto. Ante a imposibilidade de ditar a resolución reitoral, substituirao o/a vicerreitor/a que figure no primeiro posto da resolución reitoral pola que se nomean os/as vicerreitores/as e, ante a imposibilidade deste/a, o seguinte e así sucesivamente.</p>
    <p>Disposición derrogatoria</p>
    <p>Esta resolución derroga a Resolución do 19 de xuño de 2014 e a do 1 de agosto de 2011 sobre delegación de competencias en determinados órganos universitarios.</p>
    <p>Disposición derradeira</p>
    <p>Esta resolución entrará en vigor na data de publicación no <em>Diario Oficial de Galicia</em>.</p>
    <p>Santiago de Compostela, 22 de setembro de 2015</p>
    <footer><p>Juan Manuel Viaño Rey<br>Reitor da Universidade de Santiago de Compostela</p></footer>

