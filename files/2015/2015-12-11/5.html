---
date: '2015-12-11'
id: G0423-071215-0001
page: 46452
number: 236
agency: Consellería de Infraestruturas e Vivenda
section: III. Outras disposicións.
title: >-
  ORDE do 4 de decembro de 2015 sobre delegación de competencias no secretario
  xeral técnico e noutros órganos.
range: Orde
url: >-
  https://www.xunta.gal/dog/Publicados/2015/20151211/AnuncioG0423-071215-0001_gl.html
---
<p>O 18 de novembro de 2015 entrou en vigor o Decreto 165/2015, do 13 de novembro, polo que se establece a estrutura orgánica da Consellería de Infraestruturas e Vivenda. O dito departamento será o responsable de materializar as políticas impulsadas pola Xunta de Galicia no eido competencial en materia de infraestruturas, mobilidade e vivenda, co fin de contribuír decisivamente a unha nova etapa de crecemento e desenvolvemento económico da nosa comunidade autónoma.</p>
    <p>A actividade administrativa da Consellería de Infraestruturas e Vivenda leva consigo unha concentración de funcións na súa persoa titular que aconsella, dado o seu volume, acudir á delegación de competencias en diversos órganos, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1.</p>
    <p>A delegación de competencias permite a axilización administrativa necesaria e redunda en beneficio tanto da Administración como dos cidadáns dentro do máis rigoroso respecto ás garantías xurídicas que a tutela dos intereses públicos exixe.</p>
    <p>A nova organización desta consellería persegue facer máis áxil e eficaz a xestión administrativa, o que, tendo en conta os principios de eficacia, suficiencia e racionalización que deben inspirar a actuación e a organización da Administración, require efectuar unha delegación de competencias que ordene a actuación administrativa.</p>
    <p>En consecuencia, en virtude das atribucións que me confiren a Lei 1/1983, do 22 de febreiro, de normas reguladoras da Xunta e da súa Presidencia, e os artigos 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e 13 da Lei 30/1992, do 26 de novembro, de réxime xurídico das administracións públicas e do procedemento administrativo común,</p>
    <h2>DISPOÑO:</h2>
    <p>Primeiro. Administración de persoal</p>
    <p>Delégase na persoa titular da Secretaría Xeral Técnica da Consellería o exercicio das facultades que lle corresponden ao titular da Consellería en materia de persoal, segundo o establecido no artigo 17 da Lei 2/2015, do 29 de abril, de emprego público de Galicia, e demais disposicións en vigor, excepto a provisión de postos de traballo clasificados como de libre designación.</p>
    <p>Segundo. Contratación</p>
    <p>1. Delégase na persoa titular da Secretaría Xeral Técnica da Consellería o exercicio das seguintes facultades en materia de contratación:</p>
    <p>a) O inicio do expediente de contratación.</p>
    <p>b) A aprobación dos pregos de cláusulas administrativas particulares. </p>
    <p>c) A aprobación do expediente de contratación, así como a aprobación e disposición do gasto correspondente.</p>
    <p>d) Dispoñer, de ser o caso, a súa tramitación urxente ou adoptar as medidas pertinentes no suposto previsto no artigo 113 do Real decreto lexislativo 3/2011, do 14 de novembro.</p>
    <p>e) A adxudicación e formalización dos contratos.</p>
    <p>f) O exercicio da prerrogativa da súa interpretación e resolución das dúbidas que ofreza o seu cumprimento. A aprobación das súas modificacións cando concorran os supostos previstos na normativa de contratación.</p>
    <p>g) Acordar a súa resolución e determinar os efectos desta, así como as restantes facultades que, de acordo coa lexislación, lle corresponden ao órgano de contratación, salvo as que se delegan expresamente no punto 3.</p>
    <p>h) As atribuídas á persoa titular da Consellería pola normativa vixente en materia de encomendas de xestión.</p>
    <p>2. No ámbito das competencias da Secretaría Xeral Técnica, delégase na persoa titular da Secretaría Xeral Técnica da Consellería o exercicio das seguintes facultades en materia de contratación:</p>
    <p>a) As atribuídas á persoa titular da Consellería polo Real decreto lexislativo 3/2011, do 14 de novembro, polo que se aproba o texto refundido da Lei de contratos do sector público, respecto dos contratos menores.</p>
    <p>b) A aprobación dos pregos de prescricións técnicas.</p>
    <p>3. Delégase na persoa titular da Dirección Xeral de Mobilidade da Consellería o exercicio das seguintes facultades en materia de contratación no ámbito de competencias desta dirección xeral:</p>
    <p>a) As atribuídas á persoa titular da Consellería polo Real decreto lexislativo 3/2011, do 14 de novembro, polo que se aproba o texto refundido da Lei de contratos do sector público, respecto dos contratos menores.</p>
    <p>b) A aprobación dos pregos de prescricións técnicas.</p>
    <p>c) A aprobación dos proxectos e das súas modificacións.</p>
    <p>d) A realización das operacións relativas á transmisión dos dereitos de cobramento.</p>
    <p>e) A súa dirección, inspección e control, podendo ditar as instrucións oportunas para o fiel cumprimento do convido e exercer todas aquelas facultades que a lexislación de contratación administrativa lle atribúe ao órgano de contratación en relación coas incidencias que xurdan durante a súa execución, excepto as que supoñan modificación do contrato e a resolución de incidencias a que se refire o artigo 97 do Regulamento da Lei de contratos das administracións públicas.</p>
    <p>Terceiro. Xestión financeira e orzamentaria</p>
    <p>1. Delégase na persoa titular da Secretaría Xeral Técnica da Consellería, ademais das facultades de autorización e disposición dos gastos derivados do exercicio das competencias delegadas en materia de contratación, o exercicio da competencia para autorizar os gastos, autorizar os actos de disposición dos créditos e de recoñecemento de obrigas e propoñerlle á persoa titular da Consellería de Facenda a ordenación dos correspondentes pagamentos relativos:</p>
    <p>a) Aos gastos de persoal.</p>
    <p>b) Aos gastos xerais incluídos no capítulo II dos orzamentos, que afecten a Secretaría Xeral Técnica ou varias unidades de distintos centros directivos da Consellería.</p>
    <p>c) Aos créditos dos capítulos IV, VI e VII dos orzamentos, agás os derivados de contratos menores correspondentes a competencias delegadas no/a director/a xeral. </p>
    <p>2. Deléganse na persoa titular da Dirección Xeral de Mobilidade, no ámbito das súas competencias, as mesmas facultades indicadas anteriormente no número 1 en relación:</p>
    <p>a) Cos gastos derivados da execución das competencias delegadas en materia de contratación. </p>
    <p>b) Cos créditos correspondentes ao capítulo II dos orzamentos, que correspondan a gastos específicos do seu centro directivo.</p>
    <p>3. Delégase no/a secretario/a xeral técnico/a da Consellería e na persoa titular da Dirección Xeral de Mobilidade, no ámbito das súas respectivas competencias, o exercicio da facultade de aprobación das contas xustificativas daqueles gastos que teñan a consideración de «gastos por xustificar», sen prexuízo das competencias dos órganos territoriais competentes respecto dos que correspondan a créditos que fosen desconcentrados.</p>
    <p>4. As competencias delegadas nos números anteriores inclúen a sinatura dos documentos contables nos que se reflicten as correspondentes fases dos gastos. Correspóndelles ás persoas titulares dos órganos directivos da Consellería, no ámbito das súas respectivas competencias, a sinatura daqueles documentos que impliquen a mera actualización na contabilidade de actuacións xa documentadas en exercicios anteriores.</p>
    <p>Cuarto. Xestión patrimonial</p>
    <p>Delégase na persoa titular da Secretaría Xeral Técnica o exercicio das facultades que a normativa en materia de patrimonio lle atribúe á persoa titular da Consellería.</p>
    <p>Así mesmo, tamén se delega na persoa titular da Secretaría Xeral Técnica o exercicio das facultades que o ordenamento xurídico lle atribúe á persoa titular da Consellería en materia de expropiación forzosa.</p>
    <p>Quinto. Axudas e subvencións</p>
    <p>1. Delégase no/a secretario/a xeral técnico/a da Consellería o exercicio das facultades que a normativa en materia de axudas e subvencións públicas en réxime de concorrencia competitiva lle atribúe a persoa titular da Consellería, sempre e cando non estean expresamente delegadas noutro órgano na correspondente orde de convocatoria.</p>
    <p>2. Delégase nas persoas titulares dos órganos directivos da Consellería o exercicio da competencia para iniciar e resolver, nos seus respectivos ámbitos competenciais, o procedemento sancionador por infraccións leves e graves en materia de axudas e subvencións.</p>
    <p>Sexto. Recursos e reclamacións</p>
    <p>1. Delégase no/a secretario/a xeral técnico da Consellería o exercicio das facultades seguintes:</p>
    <p>a) Resolver os recursos administrativos de alzada e de revisión cando a facultade de resolución corresponda á persoa titular da Consellería e, de ser o caso, suspender a execución dos actos impugnados.</p>
    <p>b) Iniciar e resolver os procedementos de revisión de oficio, a declaración de lesividade dos actos anulables e a revogación de actos de gravame ou desfavorables, segundo o previsto no capítulo I do título VII da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>c) Resolver as reclamacións previas á vía civil e laboral, así como iniciar e resolver os procedementos de responsabilidade patrimonial a que se refire a Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>d) Presentar e dar resposta aos requirimentos que, con carácter previo á vía contencioso-administrativa, xurdan entre a Consellería de Infraestruturas e Vivenda e outras administracións públicas e presentar os recursos que, de ser o caso, procedan. </p>
    <p>2. Delégase na persoa titular da Dirección Xeral de Mobilidade o exercicio da competencia para resolver os recursos de alzada interpostos contra as resolucións ditadas en materia de transportes polos órganos territoriais e, de ser o caso, suspender a execución dos actos impugnados.</p>
    <p>Sétimo. Comisións de servizos con dereito a indemnización</p>
    <p>1. Delégase no/a secretario/a xeral técnico da Consellería o exercicio da competencia para a designación das comisións de servizo con dereito á indemnización prevista no artigo 4 do Decreto 144/2001, do 7 de xuño, do/a director/a xeral, dos/as xefes/as territoriais e do persoal dependente da Secretaría Xeral Técnica da Consellería.</p>
    <p>2. Delégase na persoa titular da Dirección Xeral de Mobilidade o exercicio da competencia para a designación das comisións de servizo con dereito a indemnización do persoal integrado nas unidades administrativas que estean baixo a súa dependencia directa.</p>
    <p>3. Delégase nos/as xefes/as territoriais da consellería o exercicio da competencia para a designación das comisións de servizo con dereito a indemnización do persoal da correspondente xefatura territorial.</p>
    <p>Oitavo. Delegacións específicas de competencias</p>
    <p>Deléganse na persoa titular da Dirección Xeral de Mobilidade as seguintes facultades:</p>
    <p>a) A formalización das resolucións, acordos e convenios que se produzan en desenvolvemento e aplicación do Plan de transporte metropolitano de Galicia, agás a dos convenios entre administracións públicas polos que se acorde a constitución das áreas de transporte metropolitano de Galicia.</p>
    <p>b) A resolución dos procedementos administrativos que a Lei 6/1996, do 9 de xullo, de coordinación dos servizos de transporte urbanos e interurbanos de Galicia, atribúe á persoa titular da Consellería.</p>
    <p>c) A resolución e, se é o caso, formalización dos contratos de xestión de servizos públicos de transporte por estrada, ou doutros instrumentos mediante os cales se formalice a imposición de obrigas de servizo público.</p>
    <p>d) A resolución dos expedientes de modificación dos contratos de xestión de servizos públicos de actividades auxiliares e complementarias do transporte.</p>
    <p>Noveno. Criterios complementarios na aplicación das delegacións</p>
    <p>Na aplicación das delegacións de competencias contidas nesta orde teranse en conta os seguintes criterios:</p>
    <p>a) O exercicio das competencias que se delegan nesta orde axustarase ao disposto nos artigos 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e na Lei 1/1983, do 22 de febreiro, reguladora da Xunta e da súa Presidencia.</p>
    <p>b) En calquera momento, a persoa titular da consellería poderá avocar o exercicio das competencias que se delegan nesta orde. </p>
    <p>c) Enténdese comprendida na delegación no/a secretario/a xeral técnico da Consellería o exercicio da competencia para resolver os recursos de reposición que se interpoñan contra todas as resolucións que diten por delegación.</p>
    <p>d) Atribúeselle ao/á secretario/a xeral técnico/a desta consellería o exercicio das competencias que, en materia de xestión financeira e orzamentaria, non estean expresamente delegadas noutros órganos.</p>
    <p>e) As competencias que se delegan mediante esta orde á persoa titular da Secretaría Xeral Técnica serán exercidas temporalmente, no caso de ausencia, vacante ou enfermidade, e mentres persistan estas circunstancias, pola persoa titular da Vicesecretaría Xeral. </p>
    <p>f) As competencias que se delegan mediante esta orde á persoa titular da Dirección Xeral de Mobilidade serán exercidas temporalmente, no caso de ausencia, vacante ou enfermidade, e mentres persistan estas circunstancias, pola persoa titular da Secretaría Xeral Técnica. </p>
    <p>Décimo. Resolucións ditadas por delegación</p>
    <p>As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse ditadas polo órgano delegante.</p>
    <p>Décimo primeiro. Revogación</p>
    <p>Queda revogada a delegación de competencias conferida pola Orde do 15 de marzo de 2012 sobre delegación de competencias no secretario xeral técnico e noutros órganos da Consellería de Medio Ambiente, Territorio e Infraestruturas no que atinxe a materias competencia da Consellería de Infraestruturas e Vivenda.</p>
    <p>Décimo segundo. Entrada en vigor</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 4 de decembro de 2015</p>
    <footer><p>Ethel María Vázquez Mourelle<br>Conselleira de Infraestrutura e Vivenda</p></footer>

