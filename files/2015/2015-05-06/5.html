---
date: '2015-05-06'
id: CA05-290415-0002
page: 17701
number: 84
agency: Consellería de Traballo e Benestar
section: III. Outras disposicións.
title: ORDE do 23 de abril de 2015 pola que se convoca o programa Xuventude Crea.
range: Orde
url: >-
  https://www.xunta.gal/dog/Publicados/2015/20150506/AnuncioCA05-290415-0002_gl.html
---
<p>O Real decreto 2434/1982, do 24 de xullo, sobre traspaso de funcións e servizos do Estado á Comunidade Autónoma de Galicia en materia de cultura, especifica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas aos sectores da mocidade, infancia, terceira idade e sectores marxinados.</p>
    <p>A Consellería de Traballo e Benestar, en virtude do Decreto 42/2013, do 21 de febreiro, polo que se establece a súa estrutura orgánica, é o órgano competente da Administración autonómica a que lle corresponde o exercicio das competencias e funcións en materia de, entre outras, apoio ao desenvolvemento da actividade xuvenil, que leva a cabo a través da Dirección Xeral de Xuventude e Voluntariado. </p>
    <p>Polo exposto, a Consellería de Traballo e Benestar, consciente da importancia que ten facilitar vías polas que poida manifestarse a inquedanza artística individual e colectiva da xuventude galega, convoca unha serie de actividades que abranguen un amplo abano de manifestacións de carácter artístico e que constitúen o programa Xuventude Crea.</p>
    <p>Por todo isto, </p>
    <h2>DISPOÑO:</h2>
    <h2>Capítulo I<br>Parte xeral</h2>
    <p>Artigo 1. Obxecto</p>
    <p>Esta disposición ten por obxecto establecer as bases que rexen o programa Xuventude Crea e proceder á súa convocatoria para o ano 2015 pola Consellería de Traballo e Benestar, e que inclúe as especialidades de teatro, artes plásticas, fotografía, música, relato breve, poesía, videocreación, banda deseñada, graffiti, moda e deseño de xoias.</p>
    <p>Artigo 2. Destinatarios/as</p>
    <p>1. Poderán solicitar a participación os/as mozos ou mozas galegos/as ou residentes en Galicia, non profesionais, con idades comprendidas entre os 16 e os 30 anos de idade feitos no ano 2015, agás o establecido no capítulo II segundo cada especialidade.</p>
    <p>2. Non poderán participar nunha especialidade aquelas persoas que gañasen o primeiro premio desa mesma especialidade na edición do ano anterior.</p>
    <p>3. Enténdese por profesional, para os efectos da presente disposición, aquela persoa que mantén unha relación contractual permanente ou ocasional con algunha empresa vinculada á especialidade concreta en que solicita participar levando a cabo traballos directamente relacionados con ela ou que está dada de alta como autónoma nunha actividade que teña unha relación directa coa citada especialidade.</p>
    <p>4. Salvo no caso das especialidades de teatro, música, banda deseñada e graffiti, a participación será sempre a título individual.</p>
    <p>5. A participación supón a aceptación total das condicións fixadas nesta disposición e unicamente a Dirección Xeral de Xuventude e Voluntariado queda facultada para dirimir calquera controversia derivada da súa interpretación, así como para decidir a suspensión dunha especialidade no caso de non acadarse unha participación mínima de dez solicitantes, logo de comunicación a estes/as.</p>
    <p>6. A información contida neste artigo debe ser fornecida de acordo co disposto no capítulo II (parte específica).</p>
    <p>Artigo 3. Obras e premios</p>
    <p>1. Cada persoa participante poderá presentar unha obra por especialidade ou por modalidade. </p>
    <p>2. As obras presentadas polas persoas participantes non poderán ter sido premiadas, no momento do remate do prazo de presentación de solicitudes, noutros certames ou concursos.</p>
    <p>3. A Dirección Xeral de Xuventude e Voluntariado quedará eximida de calquera responsabilidade derivada de plaxio ou de calquera transgresión da lexislación vixente en que, en materia de propiedade intelectual, poidan incorrer as persoas participantes.</p>
    <p>4. Establécense os seguintes premios por especialidade (teatro, artes plásticas, fotografía, música, relato breve, poesía, videocreación, banda deseñada, graffiti, moda e deseño de xoias):</p>
    <p>Un primeiro premio de 3.000 €.</p>
    <p>Un segundo premio de 1.500 €.</p>
    <p>Un terceiro premio de 1.000 €.</p>
    <p>O cobramento destes premios queda condicionado á correspondente actuación por parte das persoas premiadas nos lugares que determine a Dirección Xeral de Xuventude e Voluntariado enmarcados dentro do Circuíto de Creatividade. Os/as primeiros/as premiados/as realizarán dúas actuacións e os/as segundos/as e terceiros/as unha actuación.</p>
    <p>Poderanse outorgar mencións de honra, que carecerán de dotación económica, nas diferentes especialidades a aquelas obras que, a xuízo da comisión seleccionadora, acaden a suficiente calidade. </p>
    <p>5. Cada persoa participante non poderá recibir máis que un premio por especialidade.</p>
    <p>6. Estes premios serán complementados de acordo co disposto na parte específica de cada especialidade. </p>
    <p>7. As contías dos premios obxecto desta convocatoria serán únicas e estarán suxeitas ás retencións correspondentes conforme a lexislación tributaria.</p>
    <p>8. Entregaranse diplomas a todas as persoas premiadas e ás persoas finalistas. </p>
    <p>9. Segundo a calidade das obras, poderían ser declarados desertos ou compartidos algúns dos premios. Neste último caso, a contía do premio que se repartirá será de xeito directamente proporcional ao número de obras premiadas.</p>
    <p>Artigo 4. Inicio do procedemento: solicitude</p>
    <p>1. A solicitude das persoas participantes deberá facerse no impreso de solicitude (anexo I).</p>
    <p>2. Esta solicitude irá acompañada:</p>
    <p>2.1. Se é o caso, da obra ou da documentación que corresponda de acordo co disposto na parte específica para cada especialidade concreta. Tanto na obra como na documentación citada non figurarán datos que identifiquen o autor ou autora.</p>
    <p>2.2. Dun sobre pechado en cuxo exterior figurará exclusivamente o título e o pseudónimo do autor ou da autora, e no cal irá o boletín de inscrición (anexo II) debidamente cuberto, xunto coa seguinte documentación:</p>
    <p>– Copia do DNI polas dúas caras ou dun documento oficial que acredite suficientemente a identidade (se a persoa participante é un grupo será a de todos/as os/as membros do grupo), no caso de que a persoa interesada ou os/as membros do grupo non autoricen expresamente a comprobación dos datos por medio do acceso telemático ao sistema de verificación de datos de identidade do Ministerio de Facenda e Administracións Públicas (no caso de grupos utilizarase o anexo III). </p>
    <p>– No caso de que a persoa participante sexa menor de idade, autorización do pai/nai ou titor/a legal para participar nesta convocatoria, así como para calquera cuestión con ela relacionada.</p>
    <p>– No caso dos/as mozos e mozas non galegos/as residentes en Galicia, ademais do documento oficial que acredite suficientemente a identidade, certificado de empadroamento, no caso de que a persoa interesada ou os/as membros do grupo non autoricen expresamente a comprobación dos datos por medio do acceso telemático ao sistema de verificación de datos de residencia do Ministerio de Facenda e Administracións Públicas (no caso de grupos utilizarase o anexo III).</p>
    <p>– Calquera soporte audiovisual que se envíe (CD, DVD...) deberá ter as óptimas condicións de visionamento e gravación.</p>
    <p>3. As solicitudes deberán presentarse en soporte papel en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia ( https://sede.xunta.es ).</p>
    <p>Sempre que se realice a presentación de documentos separadamente da solicitude, a persoa interesada ou representante deberá mencionar o código e o órgano responsable do procedemento, o número de expediente e o número ou código único de rexistro. </p>
    <p>A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa, que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Artigo 5. Prazo de presentación das solicitudes e emenda de defectos</p>
    <p>1. O prazo de presentación de solicitudes iniciarase o día seguinte ao da publicación desta disposición no Diario Oficial de Galicia e rematará o día 30 de xuño de 2015.</p>
    <p>2. Se na solicitude se apreciaren defectos ou falta de documentación, a Dirección Xeral de Xuventude e Voluntariado requirirá a persoa solicitante para que no prazo de 10 días emende a falta ou achegue os documentos preceptivos, con indicación de que, se así non o fixer, se considerará desistida da súa petición, de conformidade co previsto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, logo de resolución que será ditada nos termos do artigo 42.</p>
    <p>Artigo 6. Tramitación: comisión de selección</p>
    <p>Constituirase unha comisión de selección cuxos/as membros serán nomeados/as pola persoa titular da Consellería de Traballo e Benestar para cada especialidade, por proposta da persoa titular da Dirección Xeral de Xuventude e Voluntariado, e que estará integrada por un/unha presidente/a, un/unha secretario/a e un máximo de cinco vogais. Actuará como presidente/a a persoa titular da Dirección Xeral de Xuventude e Voluntariado ou a persoa en quen delegue, como vogais actuarán profesionais e expertos/as de recoñecido prestixio na especialidade concreta que se valore, e a secretaría recaerá nun/nunha funcionario/a da Consellería de Traballo e Benestar con voz pero sen voto.</p>
    <p>Na composición da comisión de selección procurarase acadar a presenza equilibrada de mulleres e homes.</p>
    <p>Percibirán axudas de custo, pola súa colaboración, as persoas compoñentes da comisión de selección agás o/a presidente/a.</p>
    <p>Os nomes das persoas integrantes de cada unha das comisións de selección serán publicados na páxina web http://xuventude.xunta.es con anterioridade ás reunións que se levarán a cabo.</p>
    <p>As decisións da comisión de selección serán inapelables.</p>
    <p>A proposta de resolución será elevada ao órgano competente para resolver.</p>
    <p>Sen prexuízo do disposto no artigo 5 da presente disposición, as solicitudes dos mozos e mozas que non cumpran os requisitos establecidos nesta disposición non serán admitidas a trámite e ditarase para o efecto a oportuna resolución.</p>
    <p> As demais solicitudes remitiranse á comisión de selección, que examinará e valorará as diferentes obras en función da súa calidade, proporá a adxudicación de tres premios por especialidade e redactará a proposta de resolución.</p>
    <p>Artigo 7. Resolución </p>
    <p>Corresponderá ditar a resolución á persoa titular da Dirección Xeral de Xuventude e Voluntariado, por delegación da persoa titular da Consellería de Traballo e Benestar.</p>
    <p>A resolución será notificada a todas as persoas solicitantes no prazo máximo de seis meses, contados desde o día seguinte ao da publicación desta disposición no Diario Oficial de Galicia.</p>
    <p>Se transcorrese o prazo máximo para resolver sen se ditar resolución expresa, os interesados poderán entender desestimadas as súas solicitudes por silencio administrativo.</p>
    <p>Esta resolución esgota a vía administrativa e contra ela poderá interpoñerse recurso potestativo de reposición ante o mesmo órgano que a ditou no prazo dun mes contado a partir do día seguinte á notificación da resolución, se o acto for expreso, ou no prazo de tres meses contado a partir do día seguinte a aquel en que se produza o acto presunto, ou ser impugnados directamente ante a xurisdición contencioso-administrativa no prazo de dous meses a partir do día seguinte ao da notificación da resolución, se o acto for expreso, ou no prazo de seis meses se o acto for presunto, de conformidade co disposto na Lei 29/1998, do 13 de xullo, reguladora da xurisdición contencioso-administrativa.</p>
    <p>A relación de premiados/as de cada especialidade será publicada na páxina web http://xuventude.xunta.es</p>
    <p>Artigo 8. Destino e devolución das obras </p>
    <p>1. As obras das persoas participantes premiadas quedarán en posesión da Dirección Xeral de Xuventude e Voluntariado.</p>
    <p>2. A Dirección Xeral de Xuventude e Voluntariado poderá desenvolver as accións que considere oportunas encamiñadas á difusión dos traballos seleccionados de todas as especialidades incluídas na presente convocatoria. </p>
    <p>A presentación a esta convocatoria implicará, no caso de traballos premiados, a colaboración nas accións de difusión que se organicen, así como a cesión a favor da Dirección Xeral de Xuventude e Voluntariado dos dereitos de edición.</p>
    <p>O feito de participar nesta convocatoria supón a autorización das persoas participantes á favor da Dirección Xeral de Xuventude e Voluntariado para montar exposicións e/ou para a exhibición, reprodución ou publicación da imaxe ou contido das obras presentadas por calquera medio que se considere oportuno, sen máis limitacións que as derivadas do Real decreto lexislativo 1/1996, do 12 de abril, polo que se aproba o texto refundido da Lei de propiedade intelectual, regularizando, aclarando e harmonizando as disposicións legais vixentes sobre a materia.</p>
    <p>3. Os autores e as autoras quedarán comprometidos/as a realizar as modificacións precisas nos documentos finais e/ou subministrar os arquivos de código fonte necesarios para que poidan ser publicados total ou parcialmente no formato máis adecuado.</p>
    <p>4. Nos traballos premiados divulgados polo seu autor/a deberá constar que foi premiado na edición de Xuventude Crea na modalidade correspondente. </p>
    <p>5. As obras das persoas participantes non premiadas ou, de ser o caso, calquera outro material presentado no seu lugar, deberán ser retiradas por eles/as ou pola persoa autorizada no lugar que determine a Dirección Xeral de Xuventude e Voluntariado, no prazo dun mes a partir do día seguinte ao da recepción da notificación coa decisión da comisión de selección.</p>
    <p>Transcorrido este prazo, as obras non retiradas quedarán á disposición da Dirección Xeral de Xuventude e Voluntariado, que poderá darlles o destino que considere oportuno.</p>
    <p>Artigo 9. Consentimentos e autorizacións </p>
    <p> A tramitación do procedemento require a incorporación de datos en poder das administracións públicas. Por tanto, os modelos de solicitude incluirán autorizacións expresas o órgano xestor para realizar as comprobacións oportunas que acrediten a veracidade dos datos. No caso de que non se autorice o órgano xestor para realizar esta operación, deberán achegarse os documentos comprobantes dos datos, nos termos exixidos polas normas reguladoras do procedemento. </p>
    <p>As solicitudes das persoas interesadas deberán achegar os documentos ou informacións previstos nesta norma, salvo que estes xa estean en poder da Administración xeral e do sector público autonómico de Galicia; neste caso, as persoas interesadas poderán acollerse ao establecido no artigo 35.f da Lei 30/1992, do 26 de novembro, de réxime xurídico das administracións públicas e do procedemento administrativo común, sempre que se faga constar a data e o órgano ou a dependencia en que foron presentados ou, se é o caso, emitidos, e cando non transcorresen máis de cinco anos desde a finalización do procedemento a que correspondan. </p>
    <p>Nos supostos de imposibilidade material de obter o documento, o órgano competente poderá requirir á persoa solicitante ou representante a súa presentación ou, no seu defecto, a acreditación por outros medios dos requisitos a que se refire o documento, con anterioridade á formulación da proposta de resolución. </p>
    <p>Artigo 10. Protección de datos de carácter persoal</p>
    <p>De acordo co artigo 5 da Lei orgánica 15/1999, do 13 de decembro, de protección de datos de carácter persoal, infórmase de que os datos recollidos ao abeiro desta disposición, que se consideran exactos e postos ao día, ademais de pertinentes e adecuados, serán incorporados ao ficheiro «Actividades dirixidas á cidadanía», cuxa finalidade é a xestión de todas as actividades dirixidas á cidadanía tales como programas de lecer, actividades de voluntariado, desenvolvemento de actividades culturais, etc. Os datos recollidos non serán cedidos a terceiros, agás que algunha lei o prevexa. O órgano responsable deste ficheiro é a Secretaría Xeral Técnica da Consellería de Traballo e Benestar. A persoa interesada pode exercer os dereitos de acceso, rectificación, cancelación e oposición ante esta Secretaría Xeral Técnica no enderezo: Edificio Administrativo San Caetano, 15781 Santiago de Compostela (A Coruña), ou a través dun correo electrónico a sx.traballo.benestar@xunta.es</p>
    <h2>Capítulo II<br>Parte específica</h2>
    <h2>Sección 1ª. Teatro</h2>
    <p>Artigo 11. Condicións xerais</p>
    <p>1. Poderán concorrer grupos teatrais, non profesionais, compostos por mozos ou mozas galegos/as ou residentes en Galicia, con idades comprendidas entre os 16 e os 30 anos de idade feitos no ano 2015. Admitirase que ata un 25 % das persoas compoñentes do grupo supere os 30 anos ou teñan entre os 14 e 16 anos.</p>
    <p>En calquera caso, tanto os/as integrantes da dirección como do equipo técnico non se verán afectados polo disposto no artigo 2, parágrafo 1 desta disposición.</p>
    <p>2. Xunto coa documentación indicada no artigo 4 da presente disposición, e no mesmo sobre, os grupos participantes presentarán:</p>
    <p>– Listaxe das persoas compoñentes do grupo, indicando a idade e a función.</p>
    <p>– Unha síntese da obra (título, autor/a e adaptación dos diálogos, de ser o caso) e da posta en escena (número de personaxes, tipo de decorado, vestiario, espazo que se precisa...).</p>
    <p>– DVD dunha representación da obra presentada a concurso ou dun ensaio xeral, feito con posterioridade ao 1 de xaneiro de 2014.</p>
    <p>En todo caso a gravación debe estar feita a velocidade normal para que a súa duración corresponda coa duración real da representación, e ten que estar en boas condicións, tanto de imaxe coma de son, para a súa correcta visión.</p>
    <p>3. As representacións serán en lingua galega.</p>
    <p>4. As obras poderán ser de autores ou autoras galegos/as, españois/españolas ou estranxeiros/as.</p>
    <p>5. Poderán presentarse obras orixinais.</p>
    <p>6. A duración da representación de cada obra non poderá exceder unha hora e trinta minutos.</p>
    <p>Artigo 12. Desenvolvemento</p>
    <p>A comisión poderá seleccionar para a fase final ata un máximo de 6 grupos que serán os que representen as obras ante esta, no lugar e na data que determine a Dirección Xeral de Xuventude e Voluntariado, que asumirá os gastos orixinados polas representacións por un importe máximo de 650 € por grupo.</p>
    <h2>Sección 2ª. Artes plásticas</h2>
    <p>Artigo 13. Condicións xerais</p>
    <p>1. Establécense as seguintes modalidades: pintura e escultura.</p>
    <p>2. Xunto coa documentación indicada no artigo 4 da presente disposición, e no mesmo sobre, as persoas participantes presentarán:</p>
    <p>– Unha ou varias fotografías en cor ou branco e negro da obra presentada, adheridas a un folio (preferentemente DIN A-4) e tamén en CD. No caso de obras escultóricas, as fotografías deberán presentarse desde diferentes perspectivas para que se poida realizar a valoración adecuada delas. As obras orixinais serán requiridas ás persoas participantes só no caso de que fosen seleccionadas para a exposición ou previamente cando, a xuízo da comisión, sexa necesario velas co fin de outorgar os premios.</p>
    <p>– Declaración responsable de que a obra presentada non forma parte doutra exposición e está en propiedade do autor ou autora.</p>
    <p>– Ficha técnica da obra en que se indicará o título, o ano de realización, a técnica empregada, as dimensións reais, así como o seu peso (isto último só no caso da escultura). </p>
    <p>Artigo 14. Desenvolvemento</p>
    <p>1. Para a exposición a comisión seleccionará as obras que acaden a maior calidade artística, que se exhibirán no lugar e data que determine a Dirección Xeral de Xuventude e Voluntariado.</p>
    <p>2. A Dirección Xeral de Xuventude e Voluntariado, no seu momento, porase en contacto cos autores e autoras das obras seleccionadas para a exposición, co fin de establecer as mellores condicións de entrega e recolla en cada caso, e, ademais, comunicará o lugar e a data en que terá lugar a exposición, todo isto sen prexuízo do disposto no número 8 deste artigo.</p>
    <p>3. As persoas participantes seleccionadas para a exposición presentarán as súas obras en perfecto estado e cos elementos necesarios para realizar a montaxe. Cando a súa complexidade o requira, a montaxe faraa o autor ou autora.</p>
    <p>4. As obras seleccionadas para a exposición serán enviadas empregando unha embalaxe cun material ríxido e suficientemente sólido que asegure a súa integridade. </p>
    <p>5. As obras presentadas serán orixinais.</p>
    <p>6. O tema e as técnicas serán libres.</p>
    <p>7. As pinturas deberán levar marco ou bastidor. </p>
    <p>8. A organización non se responsabiliza das posibles roturas, danos, extravíos ou de calquera outro acto alleo á súa vontade que se produza nas obras.</p>
    <h2>Sección 3ª. Fotografía</h2>
    <p>Artigo 15. Condicións xerais</p>
    <p>1. Xunto coa documentación indicada no artigo 4 da presente disposición, e no mesmo sobre, as persoas participantes presentarán:</p>
    <p>– Unha ou varias fotografías en cor ou branco e negro da obra presentada, adheridas a un folio (preferentemente DIN A-4) e tamén en CD. As obras orixinais serán requiridas ás persoas participantes só no caso de que fosen seleccionadas para a exposición ou previamente cando, a xuízo da comisión, sexa necesario velas co fin de outorgar os premios.</p>
    <p>– Declaración responsable de que a obra presentada non forma parte doutra exposición e está en propiedade do autor ou autora.</p>
    <p>– Ficha técnica da obra en que se indicará o título, o ano de realización, a técnica empregada e as dimensións reais.</p>
    <p>Artigo 16. Desenvolvemento</p>
    <p>1. Para a exposición a comisión seleccionará as obras que acaden a maior calidade artística, que se exhibirán no lugar e data que determine a Dirección Xeral de Xuventude e Voluntariado.</p>
    <p>2. A Dirección Xeral de Xuventude e Voluntariado, no seu momento, porase en contacto cos autores e autoras das obras seleccionadas para a exposición, co fin de establecer as mellores condicións de entrega e recolla en cada caso, e, ademais, comunicará o lugar e a data en que terá lugar a exposición, todo isto sen prexuízo do disposto no número 8 deste artigo.</p>
    <p>3. As persoas participantes seleccionadas para a exposición presentarán as súas obras en perfecto estado e cos elementos necesarios para realizar a montaxe. Cando a súa complexidade o requira, a montaxe faraa o autor ou autora.</p>
    <p>4. As obras seleccionadas para a exposición serán enviadas empregando unha embalaxe cun material ríxido e suficientemente sólido que asegure a súa integridade. </p>
    <p>5. As obras presentadas serán orixinais.</p>
    <p>6. O tema e as técnicas serán libres.</p>
    <p>7. A organización non se responsabiliza das posibles roturas, danos, extravíos ou de calquera outro acto alleo á súa vontade que se produza nas obras.</p>
    <h2>Sección 4ª. Música</h2>
    <p>Artigo 17. Condicións xerais</p>
    <p>1. Poderán concorrer solistas e grupos de pop, folk, rock, hip-hop e demais variedades de música contemporánea. </p>
    <p>Admitirase que ata un 25% dos/as compoñentes do grupo supere os 30 anos. Tamén poderá superar a idade máxima a persoa que desenvolva a función de acompañamento musical coas persoas participantes que se presenten como solistas.</p>
    <p>2. Xunto coa documentación indicada no artigo 4 da presente disposición, e no mesmo sobre, as persoas participantes presentarán:</p>
    <p>– Maqueta en CD debidamente identificada, co pseudónimo e título, e gravada polas persoas compoñentes inscritas, con dous temas, que serán os que avaliará a comisión de selección, e unha duración máxima de dez minutos. Valorarase positivamente a utilización do galego e, en calquera caso, un dos temas deberá ser en galego, agás que se trate de pezas instrumentais.</p>
    <p>– Ficha técnica en que se detalle o título, duración e autoría dos temas presentados, seguindo a orde presentada na gravación.</p>
    <p>– Fotografía recente do grupo ou solista.</p>
    <p>– Relación nominal mecanografada das persoas compoñentes do grupo, con indicación da idade e do instrumento que tocan.</p>
    <p>– Letras, se as houber, dos temas incluídos na maqueta, debidamente mecanografadas.</p>
    <p>– Autorización escrita para gravar ou emitir a súa actuación na fase final do certame, no suposto de resultar seleccionado/a.</p>
    <p>– Declaración responsable acreditativa de que a persoa participante dispón dun repertorio dun mínimo de 30 minutos.</p>
    <p>Toda esta documentación deberá presentarse en soporte papel e tamén en CD.</p>
    <p>3. Os temas serán de creación propia e nunca antes editados comercialmente.</p>
    <p>Artigo 18. Desenvolvemento</p>
    <p>1. A comisión poderá seleccionar para a fase final ata un máximo de 6 persoas participantes que serán as que actuarán ante esta, no lugar e data que determine a Dirección Xeral de Xuventude e Voluntariado, que asumirá os gastos ocasionados pola actuación por un importe máximo de 600 € no caso de grupos ou de 300 € no caso de solistas.</p>
    <p>2. Para as actuacións da fase final as persoas participantes levarán os seus propios instrumentos, agás a batería, que será proporcionada pola organización.</p>
    <p>3. O equipamento técnico de son e luces proporcionarao a organización en coordinación cos grupos finalistas e será manexado polo persoal técnico da organización.</p>
    <h2>Sección 5ª. Relato breve</h2>
    <p>Artigo 19. Condicións xerais</p>
    <p>1. As obras serán orixinais, inéditas e en galego.</p>
    <p>2. O tema será libre.</p>
    <p>3. As obras, que deberán estar feitas a ordenador, terán unha extensión mínima de 5 páxinas e máxima de 10, mecanografadas a dobre espazo e por unha soa cara, en DIN-A4, e en tamaño 12. As follas estarán numeradas e encadernadas e presentaranse en único exemplar.</p>
    <p>Sen prexuízo do anterior, as obras deberán presentarse tamén en CD.</p>
    <h2>Sección 6ª. Poesía</h2>
    <p>Artigo 20. Condicións xerais</p>
    <p>1. As obras serán orixinais, inéditas e en galego.</p>
    <p>2. O tema e a técnica serán libres.</p>
    <p>3. As obras, que deberán estar feitas a ordenador, terán unha extensión mínima de 50 versos e máxima de 100, a dobre espazo e por unha soa cara, en DIN-A4 e en tamaño 12. As follas estarán numeradas e encadernadas e presentaranse en único exemplar.</p>
    <p>Sen prexuízo do anterior, as obras deberán presentarse tamén en CD.</p>
    <h2>Sección 7ª. Videocreación</h2>
    <p>Artigo 21. Condicións xerais</p>
    <p>1. As obras serán orixinais, inéditas e en galego.</p>
    <p>2. Quedan excluídas deste certame todas as obras que teñan concedidas axudas económicas da Administración autonómica para a súa realización, no momento do remate do prazo de presentación de solicitudes.</p>
    <p>3. O tema será libre, mais deberá dar prioridade aos contidos artísticos e culturais dunha maneira innovadora e experimental. Enténdese por experimental a obra que se sitúa fóra dos códigos convencionais, que aposta por fórmulas audiovisuais onde se dá prioridade á subxectividade.</p>
    <p>4. Xunto coa documentación indicada no artigo 4 da presente disposición, e no mesmo sobre, as persoas participantes presentarán:</p>
    <p>– Unha ficha técnica da obra en que se inclúa o título, un breve argumento, a data e o lugar de realización, unha fotografía da videocreación e datos técnicos e artísticos de interese.</p>
    <p>5. As obras poderán ser producidas en calquera formato de vídeo, pero deberán presentalo en DVD, onde figurará o título e o pseudónimo do autor ou autora.</p>
    <p>En todo caso, a gravación deberá estar feita a velocidade normal para que a súa duración corresponda coa duración real e ten que estar en boas condicións, tanto de imaxe como de son, para a súa correcta visión, xa que, en caso contrario, a obra será rexeitada.</p>
    <p>6. A duración de cada obra non poderá exceder 12 minutos.</p>
    <p>7. A realización das obras debe ser posterior ao 1 de xaneiro de 2014.</p>
    <p>8. A Dirección Xeral de Xuventude e Voluntariado reserva para si o dereito a solicitar ás persoas participantes unha copia en formato orixinal para a súa proxección pública.</p>
    <p>9. A Dirección Xeral de Xuventude e Voluntariado reserva para si a posibilidade de utilizar un fragmento da obra de ata un máximo de tres minutos, para a súa posible difusión nos medios de comunicación.</p>
    <h2>Sección 8ª. Banda deseñada</h2>
    <p>Artigo 22. Condicións xerais</p>
    <p>1. As obras serán orixinais e inéditas.</p>
    <p>2. A temática será libre, con textos en galego.</p>
    <p>3. A técnica pode ser calquera, feita en branco e negro ou en cor.</p>
    <p>4. O formato deberá ser en DIN A-4 ou DIN A-3 e a extensión mínima terá que ser de 10 páxinas. En caso de que a obra fose feita en formato dixital, á parte dunha versión impresa, deberá xuntarse un CD ou DVD cos arquivos orixinais.</p>
    <p>5. Cada obra deberá levar pseudónimo e título.</p>
    <p>6. A organización non se responsabiliza das posibles roturas, danos, extravíos ou de calquera outro acto alleo á súa vontade que se produza nas obras.</p>
    <h2>Sección 9ª. Graffiti</h2>
    <p>Artigo 23. Condicións xerais</p>
    <p>1. As obras serán orixinais, inéditas e, de teren texto, este estará en galego.</p>
    <p>2. O tema e a técnica serán libres.</p>
    <p>3. Os traballos poderán ser individuais ou en grupo; neste último caso poderán ter un máximo de 3 membros.</p>
    <p>4. Xunto coa documentación indicada no artigo 4 da presente disposición, e no mesmo sobre, as persoas participantes presentarán:</p>
    <p>– Proxecto orixinal da obra que se vai realizar en formato DIN-A3 (realizado á man e presentado a cor).</p>
    <p>– Fotografías dos graffiti realizados máis recentemente pola persoa solicitante (ou enderezo da internet onde se poidan ver os traballos).</p>
    <p>Artigo 24. Desenvolvemento</p>
    <p>1. A comisión poderá seleccionar para a fase final ata un máximo de 9 persoas participantes, que serán requiridas para realizar un mural de aproximadamente 4 m × 2 m ante esta, no lugar e na data que determine a Dirección Xeral de Xuventude e Voluntariado, que asumirá os gastos de material por un importe máximo de 350 € por participante individual ou grupo. A selección realizarase tendo en conta, entre outros, os seguintes criterios: deseño, estrutura, tema e colorido (que deberán responder á maior calidade).</p>
    <p>2. A xuízo da comisión, será motivo de descualificación a realización de graffiti fóra dos espazos e horarios asignados pola organización.</p>
    <h2>Sección 10ª. Deseño de xoias</h2>
    <p>Artigo 25. Condicións xerais</p>
    <p>1. A colección debe ser orixinal e estará composta por 3 xoias. O acabamento das pezas debe traballarse en metal con pezas de xoiaría, excluíndo a utilización de fornituras compradas.</p>
    <p>2. Xunto coa documentación indicada no artigo 4 da presente disposición, e no mesmo sobre, as persoas participantes presentarán: </p>
    <p>– Unha fotografía de cada unha das 3 xoias, que poderán ser tanto para home como para muller. </p>
    <p>As fotografías das xoias deberán presentarse sobre unha folla de álbum de fotos, tamaño DIN A-4 e mostrarse na escala máis próxima á real 1:1. Deben estar sen asinar e sen ningunha identificación do autor ou da autora.</p>
    <p>– Na parte posterior da folla do álbum de fotos incluirase unha ficha técnica da colección, onde se explicarán os materiais utilizados e todos os datos que sexan de interese na colección.</p>
    <p>Sen prexuízo do anterior, as fotografías das xoias presentaranse tamén en CD.</p>
    <p>Artigo 26. Desenvolvemento</p>
    <p>A comisión poderá seleccionar para a fase final ata un máximo de 10 participantes, tendo en conta preferentemente os seguintes criterios: creatividade, selección de materiais, terminacións e acabamentos, e estas obras exhibiranse ante esta comisión no lugar e data que determine a Dirección Xeral de Xuventude e Voluntariado, se foren requiridos/as para iso.</p>
    <h2>Sección 11ª. Moda</h2>
    <p>Artigo 27. Condicións xerais</p>
    <p>1. As coleccións deben ser orixinais. </p>
    <p>2. Xunto coa documentación indicada no artigo 4 da presente disposición, e no mesmo sobre, as persoas participantes presentarán: </p>
    <p>– Unha colección coherente de 5 modelos de home ou muller. Terá que definir o tecido utilizado e os complementos para cada un dos modelos presentados. Presentaranse estes deseños en láminas de formato DIN A-3 (297 mm × 420 mm), con deseño de fronte e de costas.</p>
    <p>– Ficha técnica da colección e mostras dos tecidos que se empregarán na súa confección.</p>
    <p>Artigo 28. Desenvolvemento</p>
    <p>1. A comisión poderá seleccionar para unha exposición ata un máximo de 10 participantes que confeccionarán a colección de cinco modelos obrigatorios, tendo en conta preferentemente os seguintes criterios: creatividade, experimentación formal nos deseños, selección de tecidos, colorido, patronaxe, volumes e texturas, e que se exhibirán no lugar e data que determine a Dirección Xeral de Xuventude e Voluntariado.</p>
    <p>2. A Dirección Xeral de Xuventude e Voluntariado non asumirá os gastos derivados da confección dos modelos. </p>
    <p>Disposición adicional primeira. Delegación da competencia para resolver </p>
    <p>Apróbase a delegación de atribucións da persoa titular da Consellería de Traballo e Benestar na persoa titular da Dirección Xeral de Xuventude e Voluntariado para ditar as oportunas resolucións no ámbito desta disposición.</p>
    <p>Disposición adicional segunda. Orzamento</p>
    <p>As actividades que impliquen o desenvolvemento deste programa serán custeadas con cargo ás partidas orzamentarias 11.06.313A.640.0 e 11.06.313A.226.06 dos orzamentos xerais da Comunidade Autónoma de Galicia para o ano 2015, cunha contía de 96.854 euros.</p>
    <p>Disposición derradeira primeira. Habilitación competencial</p>
    <p>Facúltase a persoa titular da Dirección Xeral de Xuventude e Voluntariado para ditar no ámbito das súas competencias as resolucións precisas para o desenvolvemento desta disposición.</p>
    <p>Disposición derradeira segunda. Entrada en vigor</p>
    <p>A presente disposición entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 23 de abril de 2015</p>
    <footer><p>Beatriz Mato Otero<br>Conselleira de Traballo e Benestar</p></footer>

