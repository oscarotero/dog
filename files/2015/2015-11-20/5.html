---
date: '2015-11-20'
id: CA02-121115-0005
page: 43920
number: 222
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 2 de outubro de 2015, da Secretaría Xeral de Ordenación do
  Territorio e Urbanismo, de aprobación definitiva da delimitación do solo de
  núcleo rural de Tribás-San Martiño, no concello de Pantón (expediente
  PTU-LU-15/008).
range: Resolución
url: >-
  https://www.xunta.gal/dog/Publicados/2015/20151120/AnuncioCA02-121115-0005_gl.html
---
<p>O Concello de Pantón remite o expediente de aprobación definitiva da delimitación do solo de núcleo rural de Tribás-San Martiño, e solicita a súa aprobación definitiva, de acordo coa disposición adicional segunda da vixente Lei 9/2002, de ordenación urbanística e protección do medio rural de Galicia. </p>
    <p>Analizada a documentación achegada polo Concello, e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>I.1. O Concello de Pantón carece de instrumentos de planeamento xeral e réxese polas normas de aplicación directa da LOUG e, no que non se opón a estas, polas normas complementarias e subsidiarias de planeamento provincial. </p>
    <p>I.2. Tramitación do expediente de delimitación: </p>
    <p>• Aprobación inicial (acordo da Xunta de Goberno local do 18.2.2013).</p>
    <p>• Exposición pública (3.4.2013-3.5.2013). Anuncios no DOG, La Voz de Galicia e El Progreso do 2.4.2013. Presentouse unha alegación. </p>
    <p>• Estimación da alegación (acordo da Xunta de Goberno local do 5.8.2013) e aprobación das novas aliñacións fixadas no referido plano 03.1.</p>
    <p>• 1ª Aprobación provisional (acordo plenario do 24.9.2013).</p>
    <p>• Informe favorable condicionado da Dirección Xeral do Patrimonio Cultural (17.9.2014). </p>
    <p>• Informe favorable da Confederación Hidrográfica do Miño Sil (29.9.2014) de carácter.</p>
    <p>• 2ª Aprobación provisional (acordo plenario do 29.12.2014).</p>
    <p>• Requirimento desta Secretaría Xeral de Ordenación do Territorio e Urbanismo ao concello, para a emenda de deficiencias do documento (28.4.2015).</p>
    <p>• 3ª aprobación provisional (acordo plenario do 4.6.2015).</p>
    <p>II. Análise e consideracións.</p>
    <p>Compróbase que se teñen emendado as deficiencias sinaladas no requirimento desta SXOTU do 28.4.2015, nomeadamente canto a: </p>
    <p>• Achégase o documento aprobado inicialmente en febreiro de 2013, que foi sometido a exposición pública en abril de 2013.</p>
    <p>• Exclúense do sistema viario público os peches tradicionais e gráfanse as aliñacións consolidadas.</p>
    <p>• Determínase a altura máxima de 7 m para as edificacións e incorpóranse as condicións establecidas pola resolución da DX de Patrimonio Cultural.</p>
    <p>• Xustifícase que a consolidación acada o 50 % para núcleos histórico-tradicionais, segundo establece o artigo 13 da LOUG.</p>
    <p>• Corríxese a exención de fronte mínima para edificar nas parcelas, en coherencia co sinalado no artigo 29 da LOUG.</p>
    <p>• No relativo á ocupación e edificabilidade máxima da parcela, segundo o articulado da normativa, poderíase entender que se poden sumar ocupacións e edificabilidades máximas dos diferentes usos sobre unha mesma parcela. </p>
    <p>De acordo co punto 2 da disposición adicional segunda da LOUG, e co artigo 12.1.b) do Decreto 316/2009, do 4 de xuño, polo que se establece a estrutura orgánica da Consellería de Medio Ambiente, Territorio e Infraestruturas, a competencia para resolver sobre a aprobación definitiva dos expedientes de delimitación de solo de núcleos rurais corresponde á Secretaría Xeral de Ordenación do Territorio e Urbanismo.</p>
    <p>III. Resolución.</p>
    <p>Visto canto antecede,</p>
    <h2>RESOLVO:</h2>
    <p>1. Aprobar definitivamente o proxecto de delimitación do solo de núcleo rural de Tribás, parroquia de San Martiño, do concello de Pantón, con suxeición estrita ás seguintes condicións:</p>
    <p>• Para implantar usos residenciais, industriais compatibles ou anexos, sós ou simultaneamente, a ocupación máxima será de 0,40 m2/m2 e a edificabilidade máxima de 0,50 m2/m2.</p>
    <p>• Cando algún dos usos anteriores se simultanee co de equipamento, a ocupación máxima será de 0,80 m2/m2 e a edificabilidade máxima de 1,50 m2/m2.</p>
    <p>2. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa. </p>
    <p>3. Notifíquese ao concello e publíquese no Diario Oficial de Galicia.</p>
    <p>Santiago de Compostela, 2 de outubro de 2015</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

