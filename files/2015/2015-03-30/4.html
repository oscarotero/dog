---
date: '2015-03-30'
id: C3K1-190315-0001
page: 12329
number: 60
agency: Consellería de Sanidade
section: III. Outras disposicións.
title: >-
  ORDE do 17 de marzo de 2015 pola que se acorda a cesión en propiedade dunha
  unidade de braquiterapia de alta taxa por parte do Servizo Galego de Saúde á
  Universidade de Santiago de Compostela.
range: Orde
url: >-
  https://www.xunta.gal/dog/Publicados/2015/20150330/AnuncioC3K1-190315-0001_gl.html
---
<p>A Lei 8/2008, de 10 de xullo, de saúde de Galicia, establece que o Servizo Galego de Saúde poderá dispor dos bens e dereitos que lle pertenzan en propiedade e que non sexan necesarios para o exercicio das súas funcións. Así mesmo, poderá ceder os bens mobles da súa propiedade a terceiros no marco das relacións de colaboración e para fins de interese sanitario. </p>
    <p>A Lei 5/2011, do 30 de setembro, de patrimonio da Comunidade Autónoma de Galicia, permite a cesión de bens mobles para a realización de fins de utilidade pública ou interese social sempre que a súa afectación ou explotación non se considere previsible.</p>
    <p>O Decreto 50/1989, do 9 de marzo, que mantén a súa vixencia no que non sexa incompatible co indicado na Lei 5/2011, exixe que a orde de cesión exprese a finalidade concreta á cal a entidade beneficiaria debe destinar os bens, así como as súas condicións.</p>
    <p>A Universidade de Santiago de Compostela manifestou o seu interese na cesión do equipamento de braquiterapia de alta taxa para a súa instalación e funcionamento no Laboratorio de Radiofísica, creado como plataforma tecnolóxica da rede de infraestrutura de apoio á investigación. Neste momento, o equipo de braquiterapia atópase en desuso no Hospital Clínico Universitario de Santiago de Compostela.</p>
    <p>Na súa virtude, en consideración ás facultades conferidas polos artigos 34 y 38 da Lei 1/1983, do 22 de febreiro, de normas reguladoras da Xunta e a súa Presidencia, e no artigo 83.3 da Lei 5/2011, do 30 de setembro, de patrimonio da Comunidade Autónoma de Galicia, </p>
    <h2>DISPOÑO:</h2>
    <p>Artigo 1. Obxecto da cesión</p>
    <p>Acórdase a cesión en propiedade a favor da Universidade de Santiago de Compostela dun equipamento de braquiterapia de alta taxa, marca Eleckta, modelo Microselectrón-HDR, formado polos seguintes compoñentes:</p>
    <p>a) Unha unidade de tratamento (equipamento automático de carga diferida).</p>
    <p>b) Un panel/consola de control.</p>
    <p>c) Tubos de transferencia, aplicadores e accesorios.</p>
    <p>Dimensións da unidade de tratamento:663/410/885/1285 mm.</p>
    <p>Dimensión da unidade de control:430/475/100 mm.</p>
    <p>Número de canles: estándar 18 canles.</p>
    <p>Artigo 2. Condicións da cesión</p>
    <p>A cesión sinalada no artigo anterior queda sometida ás seguintes condicións:</p>
    <p>1ª. Os bens que se ceden destinaranse a ampliar e mellorar o alcance dos servizos de calibración do Laboratorio de Radiofísica da Universidade de Santiago de Compostela. A posibilidade de realizar a calibración dos sistemas en braquiterapia permitirá aumentar a exactitude dosimétrica dos tratamentos e mellorar a realización dos programas de garantía de calidade nas técnicas de radioterapia, favorecendo, por tanto os labores de estudo, docencia e investigación que realiza a universidade, conforme o indicado no artigo 82 da Lei 5/2011, do 30 de setembro, de patrimonio de Galicia.</p>
    <p>2ª. A cesión outórgalle á universidade a propiedade dos elementos indicados no artigo 1 desta orde realízase a título gratuíto.</p>
    <p>3ª. Os bens cedidos destinaranse, exclusivamente, a fins de utilidade pública ou interese social do servizo público que presta a universidade mediante o estudo, a docencia e a investigación.</p>
    <p>4ª. A entidade cesionaria é responsable do correcto uso dos bens cedidos e da adopción de todas as medidas necesarias para a súa conservación e custodia.</p>
    <p>5ª. Corresponderalle ao cesionario facerse cargo dos gastos derivados do traslado do equipamento, instalación e/ou calquera outro gasto necesario para a súa posta en funcionamento.</p>
    <p>6ª. Se o ben cedido non se aplica ao fin sinalado, se se descoida ou utiliza con grave quebranto, ou se incumpren as condicións do presente acordo, considerarase resolta a cesión e o ben reverterá no patrimonio da Comunidade Autónoma, que terá dereito a percibir, logo de taxación pericial, o valor dos detrimentos ou deterioracións que experimente.</p>
    <p>Artigo 3. Formalización da cesión</p>
    <p>A cesión dos bens indicados no artigo 1 formalizarase mediante unha acta subscrita pola persoa titular da Xerencia do Servizo Galego de Saúde e a persoa titular do órgano competente da Universidade de Santiago de Compostela, e deberá constar nela o acordo de cesión e os bens que se ceden, así como a aceptación do cesionario.</p>
    <p>Disposición derradeira primeira. Desenvolvemento</p>
    <p>O Servizo Galego de Saúde, a través do seu órgano competente, realizará os trámites necesarios para a efectividade do disposto nesta orde.</p>
    <p>Disposición derradeira segunda</p>
    <p>Esta orde producirá efectos o día seguinte ao da súa publicación no Diario Oficial de Galicia.</p>
    <p>Santiago de Compostela, 17 de marzo de 2015</p>
    <footer><p>Rocío Mosquera Álvarez<br>Conselleira de Sanidade</p></footer>

