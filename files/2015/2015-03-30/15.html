---
date: '2015-03-30'
id: O900-190315-0001
page: 12389
number: 60
agency: Parlamento de Galicia
section: IV. Oposicións e concursos.
title: >-
  ACORDO do 17 de marzo de 2015, da Mesa do Parlamento de Galicia, polo que se
  aproba a convocatoria pública para a provisión, polo sistema de libre
  designación, do posto de director/a de Recursos Humanos e Réxime Interior da
  Administración do Parlamento de Galicia.
range: Acordo
url: >-
  https://www.xunta.gal/dog/Publicados/2015/20150330/AnuncioO900-190315-0001_gl.html
---
<p>Ao abeiro do establecido no artigo 29 do Estatuto de persoal do Parlamento de Galicia, a Mesa do Parlamento, na súa reunión do 17 de marzo de 2015, acordou aprobar a convocatoria pública para a provisión, polo sistema de libre designación, do posto de director/a de Recursos Humanos e Réxime Interior da Administración do Parlamento de Galicia, consonte as seguintes bases:</p>
    <p>Primeira. Apróbase a convocatoria para a provisión, polo sistema de libre designación, do posto de traballo de director/a de Recursos Humanos e Réxime Interior da Administración do Parlamento de Galicia, código AP63 da relación de postos de traballo do persoal da Administración do Parlamento de Galicia.</p>
    <p>As características do posto son as seguintes:</p>
    <p>1. Grupo de titulación: A.</p>
    <p>2. Nivel de complemento de destino: 30.</p>
    <p>3. Complemento específico: 32.663.54 euros.</p>
    <p>4. Centro directivo: Dirección de Recursos Humanos e Réxime Interior da Administración do Parlamento de Galicia.</p>
    <p>Segunda. Poderán concorrer á convocatoria os funcionarios e as funcionarias de carreira de calquera das administracións públicas pertencentes ao grupo A.</p>
    <p>Terceira. O persoal funcionario interesado poderá presentar a súa solicitude no Rexistro Xeral do Parlamento de Galicia, rúa do Hórreo, nº 63, en Santiago de Compostela, no prazo de quince días hábiles, contados desde o seguinte ao da publicación desta convocatoria no Boletín Oficial do Parlamento de Galicia, na cal deixará constancia dos datos do posto que viñese desempeñando e dos méritos que desexe alegar.</p>
    <p>Para participar nesta convocatoria solicítase que a persoa interesada formalice a petición de acordo co modelo que se inclúe no anexo.</p>
    <p>Os aspirantes deberán achegar á súa petición un curriculum vitae e xustificar mediante certificación ou copia compulsada os méritos alegados.</p>
    <p>Cuarta. Consonte o disposto no artigo 29.2 do Estatuto de persoal do Parlamento de Galicia, a convocatoria resolveraa a Mesa do Parlamento por proposta do letrado oficial maior.</p>
    <p>Quinta. A resolución desta convocatoria farase pública no Boletín Oficial do Parlamento de Galicia. De se considerar oportuno, poderá declararse que non procede a cobertura do posto de traballo.</p>
    <p>Sexta. O prazo de toma de posesión da persoa seleccionada será de tres días hábiles, de estar o destino anterior na mesma localidade, de sete días se comporta cambio de residencia, ou de vinte días se comporta o reingreso no servizo activo.</p>
    <p>O prazo de toma de posesión comezará a contar desde o día seguinte ao do cesamento nese destino, se é o caso, que deberá producirse dentro dos tres días hábiles seguintes ao da publicación no Boletín Oficial do Parlamento de Galicia da resolución da libre designación.</p>
    <p>Se a resolución comporta o reingreso no servizo activo, o prazo de toma de posesión comezará a contar desde a data seguinte á súa publicación.</p>
    <p>Sétima. Contra o acordo polo que se aproba esta convocatoria, que esgota a vía administrativa, os interesados poderán interpoñer, potestativamente, recurso de reposición perante a Mesa do Parlamento no prazo dun mes, contado a partir do día seguinte ao da súa publicación no Boletín Oficial do Parlamento de Galicia, ou poderán interpoñer recurso contencioso-administrativo perante a sala correspondente do Tribunal Superior de Xustiza de Galicia no prazo de dous meses, contados desde a mesma data, segundo o establecido na Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 17 de marzo de 2015</p>
    <footer><p>Pilar Rojo Noguera<br>Presidenta</p></footer>

