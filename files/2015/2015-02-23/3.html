---
date: '2015-02-23'
id: G0165-160215-0002
page: 7396
number: 36
agency: Consellería do Medio Rural e do Mar
section: III. Outras disposicións.
title: >-
  RESOLUCIÓN do 10 de febreiro de 2015, da Dirección Xeral de Produción
  Agropecuaria, pola que se declara a presenza da praga de corentena denominada
  Trioza erytreae Del Guercio ou psílido africano dos cítricos e se adoptan
  medidas urxentes para a súa erradicación e control na Comunidade Autónoma de
  Galicia.
range: Resolución
url: >-
  https://www.xunta.gal/dog/Publicados/2015/20150223/AnuncioG0165-160215-0002_gl.html
---
<p>Antecedentes:</p>
    <p>O psílido africano dos cítricos, <em>Trioza erytreae </em>Del Guercio, orixinario de África e amplamente distribuído nese continente foi detectado en Europa inicialmente nos territorios insulares dos Azores, Madeira e Canarias. En prospeccións oficiais realizadas durante o ano 2014 detectouse a presenza deste organismo nocivo dentro da Comunidade Autónoma de Galicia en varios concellos das comarcas da Barbanza e do Salnés.</p>
    <p>A <em>Trioza erytreae</em> Del Guercio é unha praga incluída na lista A2 da EPPO (European Plant Protection Organization), e a enfermidade que transmite, chamada Huanglongbing (HLB), causada pola bacteria <em>Candidatus Liberibacter africanus</em>, está encadrada na lista A1 (EPPO, 2014), polo que ambos son parasitos de corentena e polo tanto sometidos a regulación, e por tanto é necesario tomar medidas para a súa erradicación e control.</p>
    <p>Os síntomas de ataque de <em>Trioza erytreae</em> Del Guercio nas follas dos cítricos son moi característicos xa que provoca distorsións e atrofias, formación de galadas e de verrugas que causan a perda da cor verde e a aparición de cloroses amarelas.</p>
    <p>Consideracións legais e técnicas:</p>
    <p>O artigo 14 do Decreto 132/2014, do 2 de outubro, polo que se establece a estrutura da Consellería do Medio Rural e do Mar, establece que a Dirección Xeral de Produción Agropecuaria é o órgano competente en materia de protección e control da sanidade vexetal.</p>
    <p>O artigo 14 da Lei 43/2002, do 20 de novembro , de sanidade vexetal (BOE núm. 279, do 21 de novembro), habilita a Comunidade Autónoma de Galicia para adoptar algunha das medidas fitosanitarias establecidas no artigo 18 da dita lei, o que implica a facultade de desinsectar, desinfectar, inmobilizar, destruír, transformar ou someter a calquera outra medida profiláctica os vexetais e os seus produtos, así como o material con eles relacionado que sexa ou poida ser vehículo de pragas (artigo 18.b).</p>
    <p>O artigo 13 da Lei 43/2002, do 20 de novembro, de sanidade vexetal, establece que a execución das medidas fitosanitarias necesarias para a erradicación das pragas deberá realizalas o interesado, considerando que é obriga dos particulares:</p>
    <p>a) Manter os seus cultivos, plantacións e colleitas, así como as masas forestais e o medio natural, en bo estado fitosanitario para a defensa das producións propias e alleas.</p>
    <p>b) Aplicar as medidas fitosanitarias obrigatorias que se establezan como consecuencia da declaración de existencia dunha praga.</p>
    <p>O incumprimento das devanditas medidas pode ser considerado infracción administrativa, o que pode obrigar o órgano competente da Administración pública a iniciar o correspondente expediente sancionador con base nas obrigacións dos particulares na prevención e loita contra pragas (artigo 53 e ss.) segundo a Lei 43/2002, do 20 de novembro, de sanidade vexetal.</p>
    <p>A adopción destas medidas implica a entrada nos predios e parcelas dos particulares afectados polo organismo de corentena para a erradicación de todas as especies sensibles, sen prexuízo de que os titulares procedan á execución das medidas, de conformidade co previsto no artigo 19 da Lei 43/2002, do 20 de novembro, de sanidade vexetal.</p>
    <p>Por todo o anteriormente exposto,</p>
    <h2>RESOLVO:</h2>
    <p>1. Declarar a existencia da praga denominada <em>Trioza erytreae</em> del Guercio, psílido africano dos cítricos, na Comunidade Autónoma de Galicia.</p>
    <p>2. Establecer as seguintes medidas fitosanitarias de obrigado cumprimento:</p>
    <p>a) Os propietarios que detecten a presenza da praga ou dos seus síntomas en árbores da súa propiedade teñen a obriga de comunicalo aos servizos de sanidade vexetal da súa provincia.</p>
    <p>b) No momento en que se detecte a presenza na súa explotación ou horto privado do organismo nocivo <em>Trioza erytreae</em> Del Guercio (psílido africano dos cítricos), os afectados deberán realizar os tratamentos fitosanitarios determinados polos servizos técnicos oficiais. Como mínimo realizaranse dous tratamentos consecutivos cun intervalo de dúas a tres semanas alternando, se é posible, as materias activas autorizadas.</p>
    <p>c) Na aplicación dos tratamentos terase en conta a etapa do cultivo, adecuaranse a ela os produtos elixidos para a loita contra o organismo nocivo e respectaranse en todo momento os condicionamentos e restricións establecidos pola lexislación vixente.</p>
    <p>d) Todos os comerciantes de vexetais da familia das Rutáceas (<em>Citrus spp</em>., etc.), tanto ornamental como froiteira, deben asegurarse de que esa planta circula co correspondente pasaporte fitosanitario e, en caso de detectar a praga ou os seus síntomas, deberán notificalo aos servizos oficiais de sanidade vexetal da súa provincia.</p>
    <p>e) Os afectados polo organismo nocivo <em>Trioza erytreae</em> Del Guercio deberán prestar toda a colaboración que sexa necesaria para levar a cabo as actuacións que determine a Consellería do Medio Rural e do Mar para a erradicación e control da praga.</p>
    <p>3. Contra esta resolución, que non pon fin á vía administrativa, poderán as persoas interesadas interpoñer recurso de alzada ante a conselleira do Medio Rural e do Mar no prazo dun mes, contado desde o día seguinte ao da súa notificación, de conformidade co establecido nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 10 de febreiro de 2015</p>
    <footer><p>Patricia Ulloa Alonso<br>Directora xeral de Produción Agropecuaria</p></footer>

