---
date: '2015-12-17'
id: C3K1-111215-0003
page: 47204
number: 240
agency: Consellería de Sanidade
section: III. Outras disposicións.
title: >-
  DECRETO 181/2015, do 3 de decembro, sobre a extinción da Fundación Pública
  Escola Galega de Administración Sanitaria e da Fundación Pública Centro de
  Transfusión de Galicia.
range: Decreto
url: >-
  https://www.xunta.gal/dog/Publicados/2015/20151217/AnuncioC3K1-111215-0003_gl.html
---
<p>O artigo 40 da Lei 14/2013, do 26 de decembro, de racionalización do sector público autonómico, autorizou a creación dunha axencia en materia de docencia, formación, investigación, innovación e avaliación de tecnoloxías e servizos sanitarios, como axencia pública autonómica adscrita á consellería competente en materia de sanidade, que ten como fins xerais e obxectivos básicos realizar a xestión da formación no Sistema público de saúde de Galicia, o fomento e a coordinación da investigación nas institucións sanitarias do Servizo Galego de Saúde, a coordinación e o impulso da actividade innovadora da Consellería de Sanidade e do Servizo Galego de Saúde, e a avaliación de tecnoloxías e servizos sanitarios.</p>
    <p>A dita axencia asumirá os medios persoais e materiais que na actualidade lles corresponden á Fundación Pública Escola Galega de Administración Sanitaria, ao Servizo de Axencia de Avaliación de Tecnoloxías Sanitarias da Dirección Xeral de Innovación e Xestión da Saúde Pública e ás unidades da Consellería de Sanidade e do Servizo Galego de Saúde con competencias en materia de formación, investigación e innovación que se supriman no momento de creación da Axencia, que quedarán integradas nela, sen que supoña incremento do gasto público.</p>
    <p>A mesma Lei 14/2013, no seu artigo 42, autorizou a creación da Axencia Galega de Sangue, Órganos e Tecidos como axencia pública autonómica adscrita, a través do Servizo Galego de Saúde, á consellería competente en materia de sanidade, que ten como fins xerais e obxectivos básicos actuar como un instrumento de xestión eficiente no exercicio de funcións relacionadas coa doazón e o abastecemento de sangue e os seus derivados, a coordinación de transplantes de órganos e tecidos, e o procesamento e almacenaxe de células, tecidos e mostras biolóxicas humanas con fins diagnósticos, terapéuticos e de investigación.</p>
    <p>Esta axencia, en concreto, asumirá os medios persoais e materiais que na actualidade lles corresponden á Fundación Pública Centro de Transfusión de Galicia, á Oficina de Coordinación de Transplantes de Galicia e aos bancos de tecidos e ás unidades da Consellería de Sanidade e do Servizo Galego de Saúde con competencias neste campo que se supriman no momento de creación da Axencia, que quedarán integradas nela, sen que supoña incremento do gasto público.</p>
    <p>De conformidade coas previsións legais indicadas, aprobáronse o Decreto 112/2015, do&amp;nbsp;31 de xullo, polo que se crea a Axencia Galega para a Xestión do Coñecemento en Saúde e se aproban os seus estatutos, e o Decreto 142/2015, do 17 de setembro, polo que se crea a Axencia Galega de Sangue, Órganos e Tecidos, e se aproban os seus estatutos.</p>
    <p>A disposición adicional segunda do Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia, de conformidade co establecido no artigo 114 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e na Lei 12/2006, do 1 de decembro, de fundacións de interese galego, autorizou a Consellería de Sanidade para levar a cabo os trámites de extinción e liquidación da Fundación Pública Escola Galega de Administración Sanitaria e da Fundación Pública Centro de Transfusión de Galicia, coa finalidade de integralas nas axencias públicas sinaladas nos artigos 40 a 43 da Lei&amp;nbsp;14/2013, do 26 de decembro, de racionalización do sector público autonómico.</p>
    <p>Segundo as previsións normativas citadas, a creación das axencias leva aparellada a extinción e liquidación tanto da Fundación Pública Escola Galega de Administración Sanitaria coma da Fundación Pública Centro de Transfusión de Galicia, coa finalidade de integralas nas axencias públicas de nova creación.</p>
    <p>De conformidade co previsto nos respectivos estatutos, os padroados das citadas fundacións públicas adoptaron os correspondentes acordos de extinción o 6 de novembro de 2015.</p>
    <p>O Protectorado ratificou os acordos de extinción por resolución de data 9 de novembro de 2015.</p>
    <p>En consecuencia, este decreto culminará o proceso de extinción das ditas fundacións públicas, de conformidade coas previsións legais anteriormente citadas, como paso previo e necesario para a posta en funcionamento das axencias xa creadas.</p>
    <p>Na súa virtude, por proposta do conselleiro de Sanidade, segundo o disposto no artigo&amp;nbsp;37.1 da Lei 1/1983, do 22 de febreiro, reguladora da Xunta e da súa Presidencia, no artigo 114.1 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no artigo 2 do Decreto&amp;nbsp;276/2001, do 27 de setembro, e logo de deliberación do Consello da Xunta na súa reunión do día tres de decembro de dous mil quince,</p>
    <h2>DISPOÑO:</h2>
    <p>Artigo 1. Obxecto</p>
    <p>O presente decreto ten por obxecto autorizar, nas condicións que nel se establecen, a extinción das seguintes fundacións públicas:</p>
    <p>a) Fundación Pública Escola Galega de Administración Sanitaria.</p>
    <p>b) Fundación Pública Centro de Transfusión de Galicia.</p>
    <p>Artigo 2. Comisións liquidadoras</p>
    <p>1. O Consello da Xunta de Galicia, por proposta do conselleiro de Sanidade, e oída a Consellería de Facenda, designará para cada unha das fundacións que se van extinguir unha comisión liquidadora integrada por 3 peritos/as de recoñecida profesionalidade.</p>
    <p>A designación non poderá recaer en candidatos/as que estivesen vinculados nos cinco anos anteriores á fundación en cuxa liquidación interveñan.</p>
    <p>2. A Comisión liquidadora designada elevaralle ao Consello da Xunta, a través da Consellería de Sanidade, unha proposta sobre o procedemento para a formalización da disolución da fundación. </p>
    <p>3. Aprobada a proposta, a Comisión liquidadora levará a efecto as operacións de liquidación no prazo máximo dun mes, tendo en conta o acordo de extinción adoptado polo Padroado e ratificado polo Protectorado e as disposicións contidas neste decreto. O Padroado aprobará o balance de situación para os efectos da extinción, condicionado ao que resulte do informe da respectiva Comisión liquidadora. O dito acordo será elevado a escritura pública e remitido ao Rexistro de Fundacións de Interese Galego.</p>
    <p>4. A actividade da Comisión liquidadora designada será supervisada polo Protectorado da Consellería de Sanidade, no exercicio das funcións que ten legalmente atribuídas.</p>
    <p>5. Realizadas as operacións de liquidación, as respectivas comisións aprobarán e remitirán as contas con seus respectivos informes ao Protectorado, para os efectos da súa constancia e inscrición no Rexistro de Fundacións de Interese Galego.</p>
    <p>6. As operacións de liquidación e o resultado destas enténdese sen prexuízo da facultades de inspección e control atribuídas aos órganos fiscalizadores da Comunidade Autónoma de Galicia.</p>
    <p>Artigo 3. Inscrición da extinción no Rexistro de Fundacións de Interese Galego</p>
    <p>1. O Protectorado promoverá a inscrición da extinción das fundacións a que se refire o artigo 1 deste decreto no Rexistro de Fundacións de Interese Galego, que se instará mediante resolución da persoa titular da Secretaría Xeral Técnica da Consellería de Sanidade.</p>
    <p>2. Ao Rexistro de Fundacións incorporarase o acordo de extinción, así como a documentación resultante do proceso de liquidación, que deberá incluír a escritura pública a que se refire o parágrafo quinto do artigo 2 deste decreto.</p>
    <p>3. A inscrición da extinción das fundacións no Rexistro de Fundacións implicará a extinción da personalidade xurídica daquelas e suporá o cesamento dos membros dos seus padroados.</p>
    <p>Artigo 4. Efectos</p>
    <p>1. A inscrición da extinción das fundacións a que se refire este decreto levará aparellada a cesación da súa actividade como tales, que pasa a formar parte das respectivas axencias.</p>
    <p>2. A subrogación das axencias na totalidade dos bens, dereitos, obrigas e persoal das fundacións que se van extinguir levarase a cabo tendo en conta as previsións que para tal efecto se conteñen no Decreto 112/2015, do 31 de xullo, polo que se crea a Axencia Galega para a Xestión do Coñecemento en Saúde e se aproban os seus estatutos, e no Decreto&amp;nbsp;142/2015, do 17 de setembro, polo que se crea a Axencia Galega de Sangue, Órganos e Tecidos, e se aproban os seus estatutos, respectivamente.</p>
    <p>Disposición derrogatoria. Derrogación normativa</p>
    <p>Quedan derrogadas cantas disposicións de igual ou inferior rango se opoñan ao establecido no presente decreto.</p>
    <p>Disposición derradeira primeira. Desenvolvemento e execución</p>
    <p>Facúltase a persoa titular da Consellería de Sanidade para ditar cantas disposicións sexan necesarias para o desenvolvemento e execución do previsto no presente decreto.</p>
    <p>Disposición derradeira segunda. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, tres de decembro de dos mil quince</p>
    <footer><p>Alberto Núñez Feijóo&lt;br&gt;Presidente</p></footer>
    <p class="dog-firma-izq">Jesús Vázquez Almuíña&lt;br&gt;Conselleiro de Sanidade</p>

