---
date: '2015-07-21'
id: CA04-230615-0003
page: 30465
number: 136
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 18 de xuño de 2015, da Xefatura Territorial de Lugo, pola que se
  somete a información pública o proxecto modificado de execución, o modificado
  do proxecto sectorial, así como as solicitudes de autorización administrativa
  previa e de construción e de declaración de utilidade pública, en concreto, 
  da  instalación eléctrica modificado LAT 132 kV, subestación
  Ludrio-subestación Meira entre os apoios 24 e 31, no concello de Castro de Rei
  (expediente 011/2010 AT).
range: Resolución
url: >-
  https://www.xunta.gal/dog/Publicados/2015/20150721/AnuncioCA04-230615-0003_gl.html
---
<p>Por Resolución desta xefatura territorial do 4 de outubro de 2013 someteuse a información pública a instalación eléctrica modificado LAT 132 kV subestación Ludrio-subestación Meira (DOG do 22 de outubro de 2013). Posteriormente, o 28 de febreiro de 2014 a Comisión Territorial do Patrimonio Histórico Galego de Lugo emite informe desfavorable, fundamentado en que o trazado da liña invade o contorno de protección do castro de Viladonga. Á vista deste informe, a empresa beneficiaria propón unha nova alternativa ao trazado na zona oeste do Castro, modificando a traza da liña entre os apoios 24 e 31, desviándoa do contorno de protección do castro de Viladonga e eliminando as afeccións sobre O dito BIC.</p>
    <p>De acordo co anterior a empresa E.On Distribución, S.L. presenta o 9 de xaneiro de 2015 o modificado ao proxecto da LAT 132 kV, subestación Ludrio-subestación Meira entre os apoios 24 e 31. Este modificado trasladouse á Xefatura Territorial da Consellería de Cultura, Educación e Ordenación Universitaria de Lugo que, con data do 24 de abril de 2015, emite informe favorable.</p>
    <p>Para os efectos previstos na Lei 24/2013, do 26 de decembro, do sector eléctrico (BOE núm. 310, do 27 de decembro), e no título VII do Real decreto 1955/2000, do 1 de decembro, (BOE núm. 310, do 27 de decembro) polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica, así como na Lei 10/1995, de ordenación do territorio de Galicia e no Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, sométese a información pública a solicitude de autorización administrativa previa e de construción, así como de declaración de utilidade pública, en concreto, para o modificado do proxecto de execución e o modificado do proxecto sectorial da seguinte instalación eléctrica: </p>
    <p>Denominación: modificado LAT 132 kV, subestación Ludrio-subestación Meira entre os apoios 24 e 31.</p>
    <p>Solicitante: E.ON Distribución, S.L.</p>
    <p>Domicilio social: Isabel Torres, 25, 39011 Santander.</p>
    <p>Finalidade: mellorar a calidade e fiabilidade da rede de distribución eléctrica na zona centro da provincia de Lugo.</p>
    <p>Características técnicas principais:</p>
    <p>1. Liña de alta tensión aérea a 132 kV cunha lonxitude de 1.422 metros con orixe no apoio nº 24 proxectado e final no apoio nº 31 proxectado en condutor LA-280, nun só circuíto e configuración tríplex sobre apoios metálicos.</p>
    <p>A declaración de utilidade pública, segundo o sinalado no artigo 56 da citada Lei 24/2013, levará implícita, en todo caso, a necesidade de ocupación dos bens ou de adquisición dos dereitos afectados e a urxente ocupación para os efectos do artigo 52 da Lei do 16 de decembro de 1954, de expropiación forzosa (BOE núm. 351, do 17 de decembro).</p>
    <p>A relación concreta e individualizada de bens e dereitos afectados que se consideran de necesaria ocupación, os predios que non están xa afectados pola variante e os predios con cambio de afección pola variante figuran no anexo que se insire xunto con esta resolución.</p>
    <p>Aquelas persoas ou entidades que se consideren afectadas poderán presentar as súas alegacións por duplicado nesta xefatura territorial (Edificio Administrativo da Xunta de Galicia en Lugo, rolda da Muralla, 70) referidas ás posibles limitacións á constitución da servidume de paso de liñas eléctricas (artigo 161 do Real decreto 1955/2000) e aqueloutras que consideren oportunas no prazo de dun mes contado a partir da última publicación ou notificación individual.</p>
    <p>Durante este prazo poderase examinar o proxecto modificado das instalacións nesta xefatura territorial de luns a venres entre as nove da mañá e as dúas da tarde e o modificado do proxecto sectorial, ademais de nesta xefatura, no Concello de Castro de Rei. </p>
    <p>Ata o mesmo momento do levantamento das actas previas, os interesados poderán facer alegacións por escrito para os únicos efectos de corrixir posibles erros que se atopen ao relacionar os bens e dereitos afectados segundo dispón o artigo 56.2 do Regulamento da Lei de expropiación forzosa (BOE núm. 160, do 20 de xuño de 1957).</p>
    <p>Esta publicación realízase igualmente para os efectos do artigo 59.4 da Lei 30/1992, do 26 de novembro, de réxime xurídico das administracións públicas e do procedemento administrativo común, cando os titulares dos predios propostos sexan descoñecidos, non se saiba o lugar de notificación, ou ben, tentada a notificación, non se puidese realizar e así dirixirlle ao Ministerio Fiscal as dilixencias que se produzan de conformidade co artigo 5 da Lei de expropiación forzosa do 16 de decembro de 1954.</p>
    <p>Lugo, 18 de xuño de 2015</p>
    <footer><p>Pilar Fernández López<br>Xefa territorial de Lugo</p></footer>

