---
date: '2015-07-27'
id: G0379-210715-0001
page: 31129
number: 140
agency: Axencia Galega de Servizos Sociais
section: III. Outras disposicións.
title: >-
  RESOLUCIÓN do 17 de xullo de 2015 pola que se delega o exercicio de
  determinadas facultades nas persoas titulares das xefaturas territoriais da
  Consellería de Traballo e Benestar.
range: Resolución
url: >-
  https://www.xunta.gal/dog/Publicados/2015/20150727/AnuncioG0379-210715-0001_gl.html
---
<p>A disposición transitoria primeira do Decreto 40/2014, do 20 de marzo, polo que se crea a Axencia Galega de Servizos Sociais e se aproban os seus estatutos, establece que a través das xefaturas territoriais poderán seguirse realizando os labores de apoio para a xestión dos centros da Axencia Galega de Servizos Sociais no seu ámbito territorial, ata que esta dispoña de servizos propios para alcanzar a súa autonomía. Na mesma disposición transitoria establécese que a persoa titular da Dirección Xeral de Familia e Inclusión desenvolverá transitoriamente e pola súa propia condición as funcións que lle corresponden ao/á director/a da Axencia Galega de Servizos Sociais ata o nomeamento deste/a a través do procedemento recollido nestes estatutos.</p>
    <p>A entrada en funcionamento da Axencia Galega de Servizos de Sociais o pasado mes de xaneiro mostra a necesidade de adoptar medidas dirixidas a alcanzar unha maior axilidade na realización daqueles gastos que, pola súa natureza e entidade, deben tramitarse con celeridade. Para tales efectos, cómpre acudir á delegación de competencias nas persoas titulares das xefaturas territoriais. Asemade, non existindo relación xerárquica entre os órganos delegante e delegado, procede a aprobación previa da conselleira de Traballo e Benestar como órgano superior común, tal e como establece o artigo 6.2 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>En función desta previsión normativa e para dotar de operatividade a dita previsión de apoio efectivo na xestión ordinaria dos centros da Axencia Galega de Servizos Sociais a través das xefaturas territoriais, faise necesario proceder a delegar as competencias en materia contractual e de xestión económica que o artigo 14 dos seus estatutos, aprobados polo Decreto 40/2014, do 20 de marzo, lle atribúe á persoa titular da Dirección da Axencia Galega de Servizos Sociais.</p>
    <p>En consecuencia, de conformidade co establecido no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e tras a aprobación da conselleira o 22 de abril de 2015,</p>
    <h2>RESOLVO:</h2>
    <p>Primeiro. Delégase nas persoas titulares das xefaturas territoriais da Consellería de Traballo e Benestar, no seu respectivo ámbito territorial, o exercicio das seguintes competencias da Dirección da Axencia Galega de Servizos Sociais previstas nos estatutos aprobados polo Decreto 40/2014, do 20 de marzo:</p>
    <p>a) Autorizar os pagamentos e os gastos da Axencia Galega de Servizos Sociais, de conformidade coa normativa vixente, prevista no artigo 14.g) dos estatutos.</p>
    <p>b) Actuar como órgano de contratación da entidade, nos termos da lexislación vixente en materia de contratación administrativa, prevista no artigo 14.i) dos estatutos.</p>
    <p>Segundo. A competencia que se delega inclúe a sinatura dos documentos contables en que se reflicten as correspondentes fases do gasto.</p>
    <p>Terceiro. A Dirección da Axencia Galega de Servizos Sociais poderá revogar en calquera momento o exercicio das competencias delegadas nesta resolución, de acordo co establecido no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 6.9 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>Cuarto. As resolucións administrativas que se adopten facendo uso da delegación contida nesta resolución farán constar expresamente esta circunstancia, con referencia ao número e ao día da súa publicación no Diario Oficial de Galicia, e consideraranse ditadas polo órgano delegante.</p>
    <p>Quinto. Esta resolución producirá efectos a partir do día seguinte ao da súa publicación no Diario Oficial de Galicia e publicarase no Diario Oficial de Galicia e na páxina web da Consellería de Traballo e Benestar.</p>
    <p>Santiago de Compostela, 17 de xullo de 2015</p>
    <footer><p>María Amparo González Méndez<br>Directora da Axencia Galega de Servizos Sociais</p></footer>

