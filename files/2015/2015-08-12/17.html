---
date: '2015-08-12'
id: CA02-100715-0012
page: 33117
number: 152
agency: 'Consellería de Medio Ambiente, Territorio e Infraestruturas'
section: VI. Anuncios. a) Administración autonómica.
title: >-
  ANUNCIO do 8 de xullo de 2015, da Secretaría Xeral de Calidade e Avaliación
  Ambiental, polo que se somete a información pública a solicitude de
  autorización ambiental integrada para a planta de transferencia e
  acondicionamento de residuos que Acteco, Productos y Servicios, S.L. posúe no
  concello de Arteixo (A Coruña) (expediente 2015-IPPC-I-10).
range: Anuncio
url: >-
  https://www.xunta.gal/dog/Publicados/2015/20150812/AnuncioCA02-100715-0012_gl.html
---
<p>Para os efectos previstos na Lei 16/2002, do 1 de xullo, de prevención e control integrados da contaminación (BOE núm. 157, do 2 de xullo), faise público que por espazo de trinta (30) días hábiles, contados a partir do seguinte ao da publicación deste anuncio no Diario Oficial de Galicia, quedará exposta a seguinte documentación:</p>
    <p>– «Proxecto básico: autorización ambiental integrada para a planta de transferencia de residuos perigosos e transferencia e acondicionamento de residuos non perigosos. Acteco, Productos y Servicios, S.L., Pol. Industrial Sabón, Arteixo ( A Coruña)».</p>
    <p>Co fin de que calquera interesado poida consultala e, de ser o caso, formular no dito prazo as alegacións, suxestións ou observacións que coide convenientes. Os citados documentos estarán á disposición dos administrados, en horario de atención ao público, nas seguintes dependencias:</p>
    <p>–Secretaría Xeral de Calidade e Avaliación Ambiental-Servizo de Prevención e Control Integrados da Contaminación (r/ San Lázaro, s/n, 15781 Santiago de Compostela).</p>
    <p>Ademais, poderán consultalos na páxina web da Consellería de Medio Ambiente, Territorio e Infraestruturas (http://www.cmati.xunta.es/ &gt;&gt;medio ambiente e sostibilidade &gt;&gt; prevención e control de actividades&gt;&gt;autorización ambiental integrada &gt;&gt;proxectos en información pública).</p>
    <p>Santiago de Compostela, 8 de xullo de 2015</p>
    <footer><p>Justo de Benito Basanta<br>Secretario xeral de Calidade e Avaliación Ambiental</p></footer>
    <h2>ANEXO<br>Memoria resumo</h2>
    <p>Clave do expediente: 2015-IPPC-I-10.</p>
    <p>Peticionaria: Acteco, Productos y Servicios, S.L. </p>
    <p>Domicilio social: r/ Zamora, 24, Pol. Industrial L´Alfaç III, 03440 Ibi, Alicante.</p>
    <p>Localización da instalación: polígono industrial de Sabón, parcela 131-B, Arteixo (A Coruña). </p>
    <p>Actividade: transferencia e acondicionamento de residuos industriais e transferencia de residuos perigosos.</p>
    <p>Descrición: a actividade da planta consiste no traslado, descarga e almacenamento de residuos.</p>
    <p>A recollida dos residuos desde as instalacións de produción e o seu transporte ata as instalacións de Acteco para o seu almacenamento temporal ou ata as instalacións do xestor final levarase a cabo cos propios vehículos ou por medio de vehículos doutras empresas xestoras.</p>
    <p>O persoal de Acteco procederá á descarga dos residuos coas carretas elevadoras e ao seu traslado ata a zona de almacenamento que se determine.</p>
    <p>Nas instalacións existirán distintas zonas de almacenamento dependendo de se van ser clasificados previamente ou directamente almacenados, e segundo se trate de residuos perigosos ou non perigosos, segundo o seu estado físico e segundo se recollan e transporten a granel ou en vultos paletizados.</p>
    <p>Acondicionamento previo ao almacenamento de residuos non perigosos.</p>
    <p>Os residuos que non requiran dunha valorización serán almacenados nos colectores do patio exterior ou trasladados directamente desde a planta de orixe ata o destinatario, sen pasar pola planta de Acteco.</p>
    <p>Os residuos non perigosos serán sometidos a algunha das seguintes operacións en planta:</p>
    <p>1. Clasificación, segregación e reenvasado para a súa reutilización (perchas e outros residuos plásticos).</p>
    <p>2. Prensado e redución do volume de almacenamento de residuos non perigosos.</p>
    <p>Finalmente, os residuos debidamente acondicionados, e cando se dispoña da cantidade suficiente para completar un transporte, serán expedidos ata as instalacións de tratamento final, ou ata as instalacións loxísticas de distribución, cando se trate de perchas e outros residuos que vaian ser reutilizados.</p>
    <p>A actividade non desenvolve ningunha actividade potencialmente contaminadora da atmosfera.</p>
    <p>A instalación non produce verteduras industriais, as verteduras son exclusivamente de tipo sanitario (augas residuais fecais) e son conducidas á rede de saneamento do polígono industrial. Existe unha rede separativa de recollida das augas residuais pluviais das cubertas e patios exteriores.</p>

