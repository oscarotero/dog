---
date: '2015-08-12'
id: G0165-290715-0003
page: 33162
number: 152
agency: Consellería do Medio Rural e do Mar
section: VI. Anuncios. a) Administración autonómica.
title: >-
  ANUNCIO do 9 de xullo de 2015, do Xurado Provincial de Clasificación de Montes
  Veciñais en Man Común de Pontevedra, sobre a resolución do recurso de
  reposición do expediente de clasificación dos montes denominados Porta
  Cidrade  e  outros,  solicitados  a  favor  dos  veciños  dos  lugares  da 
  Saborida, A Balagosa,  Lodeirón,  Vilatuxe,  Piñoi,  Os Carballiños, 
  Afonsín,  A Carretera,  O Outeiro, San Lourenzo, Gondoriz Pequeno e Gondoriz
  Grande, na parroquia de Vilatuxe, concello de Lalín.
range: Anuncio
url: >-
  https://www.xunta.gal/dog/Publicados/2015/20150812/AnuncioG0165-290715-0003_gl.html
---
<p>En cumprimento do disposto no artigo 28 do regulamento para a execución da Lei 13/1989, do 10 de outubro, de montes veciñais en man común, aprobado polo Decreto 260/1992, do 4 de setembro, e de conformidade co disposto no artigo 60.1 da Lei 30/1992, do 26 de novembro, de réxime xurídico das administración públicas e do procedemento administrativo común, faise constar que:</p>
    <p>O Xurado Provincial de Clasificación de Montes Veciñais de Pontevedra ditou a seguinte resolución:</p>
    <p>Asistentes:</p>
    <p>Presidente: Miguel Ángel Pérez Dubois.</p>
    <p>Vocais:</p>
    <p>Amalia Elsa Pazos Pintos, xefa do Servizo de Montes.</p>
    <p>X. Carlos Morgade Martínez, representante das CMVMC da provincia de Pontevedra.</p>
    <p>Víctor Abelleira Argibay, representante do colexio de avogados da provincia.</p>
    <p>Lorena Peiteado Pérez, letrada da Xunta de Galicia.</p>
    <p>Secretaria: Ana Belén Fernández Dopazo, funcionaria adscrita ao Servizo Xurídico-Administrativo.</p>
    <p>Na cidade de Pontevedra, ás 16.30 horas do día 30.6.2015 coa asistencia das persoas á marxe citadas, reúnese na 2ª planta do Edificio Administrativo sito no nº 43 da rúa Fernández Ladreda o Xurado Provincial de Clasificación de Montes Veciñais en Man Común co obxecto de decidir, entre outros asuntos, sobre a resolución do recurso de reposición do expediente de clasificación dos montes denominados Porta Cidrade e outros solicitados a prol dos veciños dos lugares da Saborida, A Balagosa, Lodeirón, Vilatuxe, Piñoi, Os Carballiños, Afonsín, A Carretera, O Outeiro, San Lourenzo, Gondoriz Pequeno e Gondoriz Grande, na parroquia de Vilatuxe, concello de Lalín.</p>
    <p>Antecedentes de feito:</p>
    <p>Primeiro. Danse por reproducidos todos e cada un dos antecedente de feito da resolución ditada polo Xurado Provincial de Clasificación de Montes Veciñais de Pontevedra do 18.2.2014. O monte «Porta Cidrade e outros» non se clasifica xa que non cumpre os requisitos exixidos no artigo 1 da Lei 13/1989, do 10 de outubro, de montes veciñais en man común. En especial:</p>
    <p>«1. Que gran parte dos montes están parcelados, e incluso nalgunhas das parcelas o proceso de concentración as recoñece como de titularidade privada.</p>
    <p>2. Que nas parcelas de monte números 1 e 3 aparecen varias parcelas separadas por muros ou cercas onde se atopan cultivos agrarios, repoboacións forestais de piñeiros e eucalipto. Que a parcela de monte número 2 engloba parcelas edificadas dos núcleos rurais da Saborida e A Balagosa, a dita parcela tamén está parcelada e conta cunha instalación deportiva e unha zona de aparcadoiro.</p>
    <p>Estas situacións non avalan un uso comunal e continuado do monte e, polo tanto, non queda acreditada a constante posesión continuada do aproveitamento dos montes polos veciños senón, pola contra, un uso privativo dos aproveitamentos do monte.</p>
    <p>3. Que a documentación que xuntan os promotores non demostra a este Xurado que exista un uso actual e continuado sen asignación de cotas, como establece o artigo 1 da Lei 13/1989, unha vez exposto o anteriormente citado».</p>
    <p>Segundo. Fronte a citada resolución, notificada con data do 4.3.2014, o interesado José Canda Rodríguez presenta recurso de reposición con data do 4.4.2014 en que alega:</p>
    <p>– No referente á ausencia de uso comunal e continuado do monte: «Que xuntou numerosos escritos dos veciños de Vilatuxe en que se afirmaba e declaran que, entre outros aproveitamentos, se utilizaban e aproveitaban os montes para pastos... xuntaron libros de explotacións gandeiras de veciños de Vilatuxe que acreditaban a titularidade do gando, quen era o seu titular e a localización da explotación. Así, o aproveitamento veciñal é expresamente recoñecido pola Administración nos montes do presente expediente de clasificación a través de concesións de axudas da PAC».</p>
    <p>– No referente ao expediente de concentración parcelaria: «Os veciños dos citados lugares de Vilatuxe aparecen como titulares de máis de 100 parcelas do procedemento de concentración parcelaria».</p>
    <p>– No referente á existencia de parcelas separadas por muros ou cercas: «Os aproveitamentos consisten no pastoreo de animais, foron realizados por parte dos propios veciños, nunhas ocasións para recoller o gando e noutras coa finalidade de que non entrase o gando nelas por ter a dita parte do monte un aproveitamento distinto e excluínte do pastoreo, como sucede, por exemplo, coas plantacións de piñeiros e eucaliptos, o que en ningún modo se pode interpretar como aproveitamentos privados...».</p>
    <p>– No referente á existencia na parcela número 2 de edificacións e dunha instalación deportiva e aparcadoiro: «En escrito de rexistro de entrada do 10.9.2012 manifestouse para os efectos exclusivos deste expediente a renuncia da clasificación dos terreos en que existían tales edificacións.... Erro en que incorre a Administración ao entender e interpretar de forma equivocada a exclusión total dun monte veciñal por posible existencia de edificacións ou ocupacións».</p>
    <p>– No referente a documentación histórica. Faise referencia a documentación xa presentada.</p>
    <p>Fundamentos de dereito:</p>
    <p>Primeiro. O Xurado Provincial de Clasificación de Montes Veciñais en Man Común é o órgano competente para resolver os recursos de reposición que se interpoñan fronte ás súas resolucións, de acordo co preceptuado no artigo 116 da Lei 30/1992.</p>
    <p>Segundo. O principal motivo tomado en consideración polo Xurado Provincial de Montes de Pontevedra á hora de denegar a clasificación do monte «Porta Cidrade e outros» como monte veciñal en man común a prol dos veciños de Vilatuxe obedece a que non quedaba acreditado o aproveitamento non só nun pasado, senón tamén no presente e de xeito continuado, como establece o artigo 1 da Lei 13/1989 e as diversas resolucións xudiciais que o interpretan, concluíndo que o decisivo para a inclusión na categoría de veciñal en man común é que resulta acreditada e constante a posesión continuada do aproveitamento do monte polos veciños de xeito mancomunado (STS do 7.3.2001).</p>
    <p>No recurso de reposición non se aclara o aproveitamento mancomunado do monte, senón que se fai referencia a aproveitamentos individuais como gandeiros e forestais. Así mesmo, as declaracións xuradas de parte dos veciños de Vilatuxe que dan fe da existencia dun uso consuetudinario (sendo coherentes co criterio fixado pola xurisprudencia e adoptado por este Xurado á hora de valorar se procede ou non a clasificación dunha determinada parcela como monte veciñal en man común), non se considera suficiente e resulta exixible un maior esforzo probatorio do uso comunal, tanto histórico como actual polos veciños de Vilatuxe, tal e como se vén requirindo a outras comunidades de montes.</p>
    <p>Vistos os antecedentes mencionados, a Lei 13/1989, do 10 de outubro, de montes veciñais en man común e o seu regulamento, aprobado polo Decreto 260/1992, do 4 de setembro, e demais preceptos legais e regulamentarios de xenérica e específica aplicación, este instrutor propón e o Xurado de Montes, por unanimidade do seus membros, acorda:</p>
    <p>A desestimación do recurso de reposición presentado por José Canda Rodríguez fronte á resolución ditada por este Xurado con data do 18.2.2014, ao considerar que as consideracións alegadas xa se tiveron en conta no momento de ditar a resolución impugnada. </p>
    <p>Contra a presente resolución, que pon fin á vía administrativa, poderase interpoñer recurso contencioso-administrativo perante o Xulgado do Contencioso-Administrativo de Pontevedra no prazo de dous meses contados dende o día seguinte ao da presente notificación, de acordo co disposto nos artigos 109.a) e 116.3 da Lei 30/1992, do 26 de novembro, de réxime xurídico das administracións públicas e do procedemento administrativo común, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Pontevedra, 9 de xullo de 2015</p>
    <footer><p>Miguel Ángel Pérez Dubois<br>Presidente do Xurado de Montes</p></footer>

