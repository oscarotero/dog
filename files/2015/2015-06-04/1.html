---
date: '2015-06-04'
id: CA04-270515-0003
page: 21766
number: 104
agency: Consellería de Economía e Industria
section: III. Outras disposicións.
title: >-
  INSTRUCIÓN 1/2015, do 13 de maio, da Dirección Xeral de Enerxía e Minas, que
  establece as condicións particulares para o cambio de gas combustible en
  edificios.
range: Instrución
url: >-
  https://www.xunta.gal/dog/Publicados/2015/20150604/AnuncioCA04-270515-0003_gl.html
---
<p>O cambio de familia de combustible gasoso en edificios (xa sexa total ou parcial), trae consigo situacións de difícil resolución que poderían dar lugar a situacións de inseguridade nas instalacións de gas. A presente instrución ten como finalidade unificar o xeito de proceder por parte dos axentes que interveñen para facilitar o cambio e que posibilite a convivencia das instalacións de combustibles de diferentes familias.</p>
    <p>A presente instrución dítase sen prexuízo do cumprimento do resto da normativa aplicable ao caso, en especial, o disposto no Regulamento de instalacións térmicas nos edificios (RITE) polas consecuencias que poida ter o cambio de tipo de enerxía así como calquera outra reforma que comporte un cambio na documentación coa que se rexistrou a instalación na consellería competente en materia de industria.</p>
    <p>Segundo a casuística no cambio de combustible, procederase do seguinte xeito:</p>
    <p>1. No caso de cambio de combustible en todas as instalacións receptoras do edificio sen que en ningún momento convivan no tempo as dúas familias de gas, procederase do seguinte xeito:</p>
    <p>a) A empresa instaladora correspondente ao combustible saínte retirará a parte da instalación común que lle corresponda e toda a tubaxe sen servizo será anulada mediante soldadura ou tapón rosca en orixe, ademais, quedará documentado que a instalación queda en situación de seguridade.</p>
    <p>Este certificado entregarase ao titular e á distribuidora/comercializadora saínte.</p>
    <p>Así mesmo, se é o caso, a compañía correspondente ao gas saínte, nas instalacións da súa propiedade e como responsable delas, deberá retirar as partes da instalación que queden fóra de servizo (depósitos, tubos de boca de carga a distancia, tubos de instalación común de fase gasosa...). Efectuados os traballos, emitirá os correspondentes certificados e notificará ao servizo territorial que corresponda a baixa dos centros de almacenamento para os efectos do control dos depósitos.</p>
    <p>b) A empresa instaladora correspondente ao combustible entrante emitirá:</p>
    <p>Certificado de acometida interior (e, se é o caso, proxecto e certificado de dirección de obra), certificado de instalación común e de instalacións individuais (cando estas sexan obxecto de modificación) e certificarase o cambio de combustible para os aparellos receptores.</p>
    <p>A documentación xerada entregarase ao titular e á distribuidora/comercializadora que realizará as probas previas e posta en servizo.</p>
    <p>Para a instalación obxecto de cambio, no caso de que a compañía correspondente ao combustible saínte chegue a un acordo de compra de activos coa entrante, deberá quedar constancia das condicións pactadas e de quen é o responsable da retirada das partes da instalación que quedasen definitivamente fóra de servizo.</p>
    <p>2. No caso dunha transformación parcial de combustible no edificio (convivencia de dúas familias de gas) deberase, en todo caso, respectar as seguintes indicacións:</p>
    <p>– Respectarase o indicado no punto 1 para o momento en que se produza o cambio total ao novo combustible.</p>
    <p>– Cando se instale unha única acometida prevista para unha potencia útil de máis de 2.000 kW elaborarase o correspondente proxecto xunto coa dirección de obra correspondente á parte transformada.</p>
    <p>– As novas instalacións da empresa entrante non poderán, en ningún caso, comprometer a manobrabilidade e/ou as operacións nas instalacións que queden en servizo da empresa subministradora existente.</p>
    <p>– Non se poderán manipular, salvo que se conte coa correspondente autorización, as instalacións da empresa subministradora existente por parte da entrante, xa sexa directamente ou a través das empresas instaladoras.</p>
    <p>– Non se poderá realizar a montaxe dun colector para os contadores da nova instalación por diante da instalación xa existente.</p>
    <p>– Respectaranse as distancias de seguridade entre elementos da instalación.</p>
    <p>– Para o novo combustible deberase dispor de contadores en distinto recinto, local ou armario. No caso de que isto non sexa posible, deberase respectar o disposto no punto 3.</p>
    <p>Presentarase a documentación seguinte:</p>
    <p>a) A empresa instaladora, en relación coa instalación do combustible saínte, emitirá:</p>
    <p>– Certificado de acometida interior, certificado de instalación común e de instalacións individuais que fosen obxecto de modificación. Das partes da instalación que fosen suprimidas quedará documentado que quedan en situación de seguridade.</p>
    <p>A documentación xerada entregarase ao titular e á distribuidora/comercializadora saínte.</p>
    <p>b) A empresa instaladora correspondente ao combustible entrante emitirá:</p>
    <p>– Certificado de acometida interior, certificado de instalación común e de instalacións individuais, así como os correspondentes á posta en marcha dos aparellos.</p>
    <p>A documentación xerada entregarase ao titular e á distribuidora/comercializadora que realizará as probas previas e posta en servizo.</p>
    <p>3. No caso dunha transformación parcial, na cal non sexa posible dispor de recintos de contadores diferentes, procederase como no caso anterior e, ademais, teranse en conta os seguintes condicionamentos:</p>
    <p>– A empresa instaladora entrante instalará, na súa primeira intervención, a ventilación necesaria así como toda a infraestrutura básica (en calquera caso a receptora común) que permita a colocación dos contadores necesarios para dar servizo a todos os clientes potenciais do edificio.</p>
    <p>– As novas instalacións deberán de deixar espazo suficiente para que unha persoa poida desenvolverse no interior do recinto e permitirán a adecuada operatividade e manobrabilidade dos distintos elementos do recinto posibilitando a manipulación das chaves, a montaxe e desmontaxe dos contadores, o seu precintado e desprecintado, a instalación dun contador patrón en paralelo, así como as demais operacións relativas a un correcto funcionamento da instalación.</p>
    <p>– As empresas compartirán a chave normalizada de acceso ao recinto de contadores tendo preferencia, nos casos que sexa posible, a xa existente.</p>
    <p>– As tubaxes da distribuidora/comercializadora entrante, dentro do recinto de contadores, serán dunha cor diferente ás xa existentes e etiquetaranse para a súa correcta identificación.</p>
    <p>4. As distribuidoras/comercializadoras correspondentes ao combustible entrante remitirán, nos 15 días seguintes á finalización de cada trimestre do ano, á correspondente xefatura territorial da Consellería de Economía e Industria, a relación de instalacións en edificios con convivencia de combustible.</p>
    <p>Esta instrución publicarase no <em>Diario Oficial de Galicia</em> (DOG) para o seu coñecemento e efectos oportunos.</p>
    <p>Santiago de Compostela, 13 de maio de 2015</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

