---
date: '2015-02-24'
id: CA02-170215-0004
page: 7680
number: 37
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 29/2015, do 12 de febreiro, polo que se declara en concreto a
  utilidade pública e se dispón a urxente ocupación dos bens e dereitos
  afectados polo proxecto de trazado da obra de conversión en autovía do
  corredor do Morrazo CG-4.1. Treito: enlace de Rande-enlace de Cangas, nos
  concellos de Cangas e Moaña (clave PO/12/070.01).
range: Decreto
url: >-
  https://www.xunta.gal/dog/Publicados/2015/20150224/AnuncioCA02-170215-0004_gl.html
---
<p>Antecedentes de feito:</p>
    <p>Primeiro. Con data do 14 de xuño de 2012 a directora da Axencia Galega de Infraestruturas aprobou provisionalmente o proxecto de trazado de conversión en autovía do corredor do Morrazo CG-4.1, treito enlace de Rande-enlace de Cangas, clave: PO/12/070.01.</p>
    <p>Segundo. Con data do 20 de xullo de 2012 publicouse no Diario Oficial de Galicia (núm. 139) a Resolución do 26 de xuño de 2012, da directora da Axencia Galega de Infraestruturas, pola que se sometía ao trámite de información pública, polo prazo de 30 días hábiles, o proxecto de trazado de conversión en autovía do corredor do Morrazo CG-4.1, treito enlace de Rande-enlace de Cangas, clave: PO/12/070.01, así como a relación individual de bens, dereitos e propietarios afectados polo proxecto referenciado.</p>
    <p>Simultaneamente, o proxecto foi remitido ás administracións públicas afectadas, para que no prazo dun mes o examinasen e emitisen informe ao respecto.</p>
    <p>Terceiro. Tras a análise efectuada das alegacións e informes presentados polos organismos oficiais competentes, o 30 de abril de 2013 publicouse o anuncio do 22 de abril de 2013, da Axencia Galega de Infraestruturas, para facer pública a resolución pola que se aproba o expediente de información pública e definitivamente o proxecto de trazado de conversión en autovía do corredor do Morrazo CG-4.1, treito enlace de Rande – enlace de Cangas, clave: PO/12/070.01. </p>
    <p>O mencionado proxecto ten por obxecto solucionar os problemas de capacidade e seguridade viaria da CG-4.1 e mellorar a estrutura territorial de comunicacións da comarca do Morrazo co eixo atlántico.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981,<br>do 6 de abril.</p>
    <p>Segundo o artigo 16.1 da Lei 4/1994, do 14 de setembro, de estradas de Galicia, a aprobación dos proxectos de estradas de titularidade autonómica implicará a declaración de utilidade pública e a necesidade de ocupación dos bens e adquisición de dereitos correspondentes aos fins de expropiacións, de ocupación temporal ou de imposición ou modificación de servidumes.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros no ámbito da administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da<br>Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Medio Ambiente, Territorio e Infraestruturas e logo de deliberación do Consello da Xunta de Galicia, na súa reunión do día doce de febreiro de dous mil quince,</p>
    <h2>DISPOÑO:</h2>
    <p>Artigo único. Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como nos proxectos de construción que o desenvolvan, e en calquera das modificacións que sexa necesario realizar para a execución do proxecto de trazado de conversión en autovía do corredor do Morrazo CG-4.1, treito enlace de Rande-enlace de Cangas, clave: PO/12/070.01.</p>
    <p>Santiago de Compostela, doce de febreiro de dous mil quince</p>
    <footer><p>Alberto Núñez Feijóo<br>Presidente</p><p>Ethel Mª Vázquez Mourelle<br>Conselleira de Medio Ambiente, Territorio e Infraestruturas</p></footer>

