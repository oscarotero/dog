---
date: '2015-06-25'
id: CA04-200515-0008
page: 25205
number: 118
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 11 de maio de 2015, da Dirección Xeral de Enerxía e Minas, pola
  que se ordena a publicación, no Diario Oficial de Galicia, do Acordo do
  Consello da Xunta de Galicia do 30 de abril de 2015, polo que se aproba
  definitivamente o proxecto do parque eólico Paraño Oeste como proxecto
  sectorial de incidencia supramunicipal, así como as disposicións normativas
  contidas no mencionado proxecto.
range: Resolución
url: >-
  https://www.xunta.gal/dog/Publicados/2015/20150625/AnuncioCA04-200515-0008_gl.html
---
<p>En cumprimento do disposto no artigo 13.5 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, esta dirección xeral dispón que se publique no <em>Diario Oficial de Galicia</em> o acordo adoptado polo Consello da Xunta de Galicia na súa reunión do 30 de abril de 2015, cuxa parte dispositiva é o seguinte texto literal:</p>
    <p>«1. Aprobar definitivamente o proxecto sectorial de incidencia supramunicipal denominado parque eólico Paraño Oeste, promovido por TH Eólica de Xinzo y Paraño, S.L.</p>
    <p>2. De conformidade co contido do Acordo do Consello da Xunta de Galicia do 1 de outubro de 1997, polo que se aproba o Plan eólico de Galicia como proxecto sectorial de incidencia supramunicipal, modificado mediante o Acordo do 5 de decembro de 2002, o planeamento nos concellos de Forcarei (Pontevedra) e Beariz (Ourense) queda vinculado ás determinacións contidas no proxecto sectorial que se aproba».</p>
    <p>De conformidade co artigo 4 da Lei 10/1995, modificado pola disposición adicional segunda da Lei 6/2007, do 11 de maio, de medidas urxentes en materia de ordenación do territorio e do litoral de Galicia, publícanse como anexo a esta resolución as disposicións normativas do proxecto sectorial denominado parque eólico Paraño Oeste.</p>
    <p>Santiago de Compostela, 11 de maio de 2015</p>
    <footer><p>Ángel Bernardo Tahoces<br>Director xeral de Enerxía e Minas</p></footer>
    <h2>ANEXO<br>Disposicións normativas do proxecto sectorial</h2>
    <p>1. Plan vixente.</p>
    <p>Os terreos onde se pretende implantar o parque eólico Paraño Oeste están localizados de a cabalo entre os termos municipais de Forcarei, na provincia de Pontevedra, e Beariz, na provincia de Ourense, e pertencen á área de investigación eólica do Paraño.</p>
    <p>O municipio de Beariz conta con documento de delimitación de solo urbano aprobado definitivamente o 11 de maio de 1994 e, por tanto, redactado ao amparo da derrogada Lei 11/1985, de adaptación da do solo a Galicia (Lasga).</p>
    <p>O municipio de Forcarei réxese por o Plan xeral de ordenación municipal aprobado definitivamente o 21 de xuño de 2002 e redactado ao amparo da derrogada Lei 1/1997, do solo de Galicia.</p>
    <p>No momento de redactar o presente documento, a lei urbanística vixente na Comunidade Autónoma de Galicia é a Lei 9/2002, do 30 de decembro, de ordenación urbanística e protección do medio rural de Galicia, coas modificacións introducidas pola Lei autonómica 15/2004, do 29 de decembro, a Lei autonómica 6/2007, do 11 de maio, a Lei autonómica 3/2008, do 23 de maio, a Lei autonómica 6/2008, do 19 de xuño, a Lei autonómica 18/2008, do 29 de decembro, a Lei 2/2010, do 25 de marzo e a Lei 15/2010, do 28 de decembro. Á Lei 9/2002 referirémonos a partir de agora como LOUG.</p>
    <p>O documento de planeamento xeral de Beariz é anterior á vixente LOUG e mesmo á derrogada Lei 1/1997, do solo de Galicia. O réxime do solo aplicable é o establecido pola LOUG na disposición adicional segunda da Lei 9/2002, no seu punto 3º: «No resto dos terreos aplicarase o réxime do solo rústico establecido na presente lei». Por tanto, neste caso a clasificación equivalente de aplicación aos solos afectados do municipio, tal e como reflicte o informe do técnico municipal anexo é a de «solo rústico de protección ordinaria», «solo rústico de especial protección forestal» ou «solo rústico de especial protección paisaxística», segundo a definición do artigo 32.1 da LOUG.</p>
    <p>O municipio de Forcarei conta co Plan xeral de ordenación municipal redactado ao amparo da Lei 1/1997, do solo de Galicia, polo que se aplicará o disposto na LOUG. A mencionada Lei 1/1997, no seu artigo 68, número 2, sinala unicamente dous tipos de categoría dentro do solo rústico (rústico común e rústico de especial protección), aínda que o citado municipio nas súas ordenanzas identifica a clasificación de «solo rústico de protección ecolóxica», sendo este o afectado polo parque eólico segundo as devanditas ordenanzas. O réxime do solo aplicable é o establecido pola LOUG na disposición transitoria primeira da Lei 9/2002, na súa alínea f): «Ao solo clasificado polo plan vixente como non urbanizable ou rústico aplicaráselle integramente o disposto nesta lei para o solo rústico», cuxo grao de protección se corresponderá neste caso co do «solo rústico de especial protección de espazos naturais».</p>
    <p>O uso que se pretende dar a estes terreos, un parque eólico, correspóndese cos usos e actividades posibles en solo rústico establecidos no artigo 33.m) da Louga: «infraestruturas de abastecemento, tratamento, saneamento e depuración de augas, de xestión e tratamento de residuos, e instalacións de xeración ou infraestruturas de produción de enerxía».</p>
    <p>Tendo en conta esta información, dispóñense os distintos aeroxeradores de maneira que se garde a distancia mínima ás situacións asimilables ás de solo de núcleo rural, urbano ou urbanizable delimitado de 500 m, definida no número 3.1 da modificación do Plan sectorial eólico de 2002.</p>
    <p>2. Proposta de modificación do plan urbanístico vixente.</p>
    <p>2.1. Adecuación do plan xeral.</p>
    <p>De acordo co artigo 11 do Decreto 80/2000, polo que se regulan os plans e proxectos sectoriais de incidencia supramunicipal «as determinacións contidas nos proxectos sectoriais de incidencia supramunicipal terán forza vinculante para as administracións públicas e para os particulares prevalecerán sobre as determinacións do plan urbanístico vixente».</p>
    <p>A área delimitada polo presente proxecto sectorial deberá ser cualificada como solo rústico de protección de infraestruturas no plan xeral municipal, para que a súa clasificación sexa acorde co uso, segundo o artigo 32.2.c) da Louga:</p>
    <p>«c) Solo rústico de protección de infraestruturas, constituído polos terreos rústicos destinados á localización de infraestruturas e as súas zonas de afección non susceptibles de transformación, como son as de comunicacións e telecomunicacións, as instalacións para o abastecemento, saneamento e depuración da auga, as de xestión de residuos sólidos, as derivadas da política enerxética ou calquera outra que xustifique a necesidade de afectar unha parte do territorio, conforme as previsións dos instrumentos de plan urbanístico e de ordenación do territorio».</p>
    <p>Esta área represéntase no plano nº 06 (Plan municipal modificado). </p>
    <p>Por tanto, deberá incluírse nos tres documentos de plan xeral afectados a delimitación desta nova área de clasificación.</p>
    <p>Así mesmo, o artigo 30 da Lei 9/2002 di:</p>
    <p>«Os instrumentos de ordenación do territorio, en congruencia coa escala territorial respectiva e cos fins públicos perseguidos, poderán modificar o réxime de usos e condicións da edificación previstos nesta lei para o solo rústico […]».</p>
    <p>O solo rústico de protección de infraestruturas aquí indicado, aterase ao definido pola LOUG para este tipo de solo, xunto coas restricións que se describen a seguir:</p>
    <p>Solo rústico de protección de infraestruturas. </p>
    <p>1. Ámbito de aplicación. </p>
    <p>Comprende esta categoría de solo exclusivamente a zona delimitada no plano nº 6, zonas 1 e 2, do proxecto sectorial do parque eólico Paraño Oeste como solo rústico de protección de infraestruturas, sen alterar o resto do plan.</p>
    <p>2. Condicións de uso e licenzas.</p>
    <p>O uso citado destinado á instalación de parques eólicos para poder implantarse nesta categoría de solo, deberá contar coa correspondente declaración ambiental, de acordo coo previsto na Lei 1/1995, do 2 de xaneiro, de protección ambiental de Galicia, e coa aprobación do proxecto sectorial, segundo o establecido na Lei 10/1995, de ordenación do territorio.</p>
    <p>Nesta categoría de solo quedan permitidos os usos para a instalación de infraestruturas e as súas zonas de afección destinadas ao aproveitamento do vento como recurso natural para a produción de enerxía (parques eólicos), así como usos agrícolas e gandeiros sen máis limitación que a necesaria protección das infraestruturas enerxéticas respecto das plantacións forestais, mantendo as plantacións a unha distancia mínima de 50 m do aeroxerador máis próximo. Non se poderá realizar ningunha edificación nun raio de 200 m ao redor dos aeroxeradores, excepto o edificio de control necesario para o funcionamento do parque eólico.</p>
    <p>2.2. Eficacia.</p>
    <p>De acordo coa modificación do proxecto sectorial de incidencia supramunicipal do Plan eólico de Galicia, aprobada definitivamente polo Consello da Xunta de Galicia do 5 de decembro de 2002, o plan dos concellos afectados queda vinculado ás determinacións contidas nos proxectos sectoriais redactados no seu desenvolvemento e non se requirirá autorización urbanística previa para as instalacións incluídas nos proxectos sectoriais que aprobe o Consello da Xunta de Galicia.</p>
    <p>A Lei 10/1995, de ordenación do territorio, no seu artigo 24 establece: «As determinacións contidas nos plans e proxectos sectoriais de incidencia supramunicipal vincularán o plan do ente ou entes locais en que se asenten os devanditos plans ou proxectos, que deberán adaptarse a elas dentro dos prazos que para ese efecto determinen».</p>
    <p>No mesmo sentido, o Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, no seu artigo 11.1 establece que as determinacións contidas nos proxectos sectoriais de incidencia supramunicipal terán forza vinculante para as administracións públicas e para os particulares e prevalecerán sobre as determinacións do plan urbanístico vixente. No artigo 11.2 establece que o municipio en que se asente a dotación obxecto do proxecto sectorial deberá adaptar o seu plan urbanístico ao contido do proxecto no prazo que se establece. </p>
    <p>Así mesmo, o artigo 34 da Louga di:</p>
    <p>«4. Non necesitarán autorización autonómica previa, para os efectos desta lei, as infraestruturas, dotacións e instalacións previstas nun proxecto sectorial aprobado ao amparo da Lei 10/1995, de ordenación do territorio de Galicia […]».</p>
    <p>Cando se revise o plan municipal do municipio afectado e se adapte á Lei 9/2002, do 30 de decembro, de ordenación urbanística e protección do medio rural de Galicia, ou á que a substitúa, deberanse incluír as delimitacións sinaladas no plano 06 deste documento, clasificándoas como «solo rústico de protección de infraestruturas», que se rexerá pola normativa desenvolvida no punto anterior.</p>
    <p>Respecto da lexitimidade das obras para realizar como consecuencia deste proxecto sectorial, para a execución delas non é necesaria a obtención de licenza municipal, segundo o artigo 11.3 do Decreto 80/2000:</p>
    <p>«3. As obras públicas definidas detalladamente no proxecto sectorial serán cualificadas expresamente como de marcado carácter territorial e non estarán suxeitas a licenza urbanística nin a ningún dos actos de control preventivo municipal, de acordo coa disposición adicional primeira da Lei 10/1995, de ordenación do territorio de Galicia. Neste suposto, con carácter previo ao comezo das obras, remitiráselle ao concello un exemplar do proxecto técnico destas».</p>
    <p>2.3. Prazo.</p>
    <p>A adecuación do plan xeral local deberá realizarse coa redacción e tramitación de:</p>
    <p>• A primeira modificación puntual que por calquera causa acorde o concello, que, obviamente, pode ser para esta adecuación.</p>
    <p>• A revisión do plan urbanístico municipal vixente.</p>
    <p>• A adaptación, no seu caso, do plan á Lei 9/2002, de ordenación urbanística e protección do medio rural de Galicia, ou normativa que a substitúa.</p>
    <p>3. Cualificación das obras e instalacións como de marcado carácter territorial.</p>
    <p>As obras necesarias para a execución deste proxecto están cualificadas como de carácter territorial, de acordo co establecido no Plan sectorial eólico de Galicia, aprobado definitivamente polo Consello da Xunta o 1.10.1997, e de conformidade co establecido na disposición derradeira primeira da Lei 9/2002, do 30 de decembro, de ordenación urbanística e protección do medio rural de Galicia.</p>

