---
date: '2015-09-01'
id: G0177-200815-0001
page: 35352
number: 166
agency: Axencia para a Modernización Tecnolóxica de Galicia
section: III. Outras disposicións.
title: >-
  RESOLUCIÓN do 20 de agosto de 2015 pola que se efectúa unha convocatoria para
  a obtención da certificación galega de competencias dixitais en ofimática,
  tras o seguimento dun curso de preparación na modalidade de teleformación.
range: Resolución
url: >-
  https://www.xunta.gal/dog/Publicados/2015/20150901/AnuncioG0177-200815-0001_gl.html
---
<p>De acordo co previsto na Orde do 29 de abril de 2014, polo que se habilita e autoriza a Rede de centros para a modernización tecnolóxica de Galicia (rede CeMIT) para a formación e avaliación dos contidos formativos que compoñen o Plan formativo ofimático de Galicia, e dentro das actuacións e obxectivos do Plan de inclusión dixital de Galicia, anúnciase a convocatoria dun curso de preparación para a obtención da certificación galega de competencias dixitais en ofimática, que se desenvolverá de acordo coas seguintes bases:</p>
    <p>Primeira. Obxecto</p>
    <p>Obter a certificación galega de competencias dixitais, regulada polo Decreto 218/2011, do 17 de novembro, tras a adquisición, mediante un curso de preparación na modalidade de teleformación, das capacidades que constitúen o Plan formativo ofimático de Galicia e a súa posterior avaliación a través da correspondente proba presencial.</p>
    <p>Segunda. Destinatarios</p>
    <p>Persoas maiores de 16 anos ou que os cumpran antes do remate do prazo de inscrición.</p>
    <p>Terceira. Organización do curso</p>
    <p>a) Número de prazas: 180.</p>
    <p>b) Duración: 12 semanas (190 horas lectivas).</p>
    <p>c) Modalidade: teleformación titorizada a través da plataforma EMA da rede CeMIT. </p>
    <p>d) Datas de realización: no cuarto trimestre do ano.</p>
    <p>Cuarta. Contido</p>
    <p>1. No curso desenvolveranse os seguintes temas:</p>
    <p>• Sistema operativo, busca da información: internet/intranet e correo electrónico (30 horas).</p>
    <p>• Aplicacións informáticas de tratamento de textos. LibreOffice Writer (30 horas).</p>
    <p>• Aplicacións informáticas de follas de cálculo. LibreOffice Calc (50 horas).</p>
    <p>• Aplicacións informáticas de bases de datos relacionais. LibreOffice Base (50 horas).</p>
    <p>• Aplicacións informáticas para presentacións: gráficas de información. LibreOffice Impress (30 horas).</p>
    <p>2. O temario para a avaliación será o descrito no módulo formativo MF0233_2 «Ofimática» (190 horas), asociado á unidade de competencia UC0233_2 Manexar aplicacións ofimáticas na xestión da información e a documentación, do Catálogo nacional de cualificacións. As capacidades e os criterios de avaliación do dito módulo formativo pódense consultar no Real decreto 558/2011, do 20 de abril, polo que se complementa o Catálogo nacional de cualificacións profesionais, mediante o establecemento de dúas cualificacións profesionais correspondentes á familia profesional de Administración e Xestión (BOE núm. 109, do 7 de maio).</p>
    <p>Quinta. Presentación de solicitudes e prazo</p>
    <p>1. As persoas que desexen participar no curso convocado nesta resolución deberán inscribirse na páxina web de CeMIT (http://cemit.xunta.es).</p>
    <p>2. Con carácter previo á inscrición é necesario darse de alta como usuario/a da rede CeMIT. Nesta alta previa é imprescindible facilitar unha conta persoal de correo electrónico.</p>
    <p>3. O prazo para a inscrición será de cinco (5) días naturais a partir do seguinte da publicacion desta resolución no Diario Oficial de Galicia. Se o último día do prazo é inhábil, entenderase prorrogado ao primeiro día hábil seguinte.</p>
    <p>A inscrición poderá realizarse a través da internet desde as 9.00 horas da data de inicio e ata as 14.00 horas da data de finalización do prazo de presentación de solicitudes.</p>
    <p>4. Unha vez que remate o prazo de inscrición, publicarase a relación provisional de persoas admitidas na páxina web da rede CeMIT (http://cemit.xunta.es), así como un número adecuado de reservas.</p>
    <p>5. As persoas admitidas deberán aboar, no prazo de cinco (5) días naturais desde a data da súa publicación, a taxa de 10 euros correspondente aos dereitos de exame, e serán excluídos aqueles aspirantes que non aboen a citada taxa.</p>
    <p>6. Unha vez finalizado o prazo para que as persoas admitidas aboen os dereitos de exame, e no caso de existiren prazas libres, chamarase da lista de espera ata cubrir todas as vacantes. </p>
    <p>Sexta. Criterios de selección</p>
    <p>1. Por rigorosa orde de recepción de inscricións.</p>
    <p>2. As persoas que resulten seleccionadas poderán comunicar a súa renuncia a participar no desenvolvemento da actividade con, polo menos, 48 horas de antelación ao comezo desta. A dita renuncia deberase comunicar por correo electrónico ao enderezo formación-cemit@xunta.es.</p>
    <p>Sétima. Contía das taxas de exame</p>
    <p>1. Segundo o anexo 1 da Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia (DOG núm. 240, do 11 de decembro), o importe da taxa para inscribirse nas probas de obtención da certificación galega de competencias dixitais en ofimática será de 10 euros. </p>
    <p>2. Para a liquidación das taxas de exame deberán acceder preferiblemente por vía electrónica á Oficina Virtual Tributaria da Consellería de Facenda da Xunta de Galicia (www.conselleriadefacenda.es), e seguindo a ruta: Oficina Virtual Tributaria -&gt;Servizos de acceso libre -&gt; Entrar na Oficina Virtual -&gt; Taxas, prezos, multas e sancións -&gt; Pagamento telemático de taxas e prezos -&gt; Iniciar</p>
    <p>Os datos para cubrir o impreso son os seguintes:</p>
    <p>Consellería: 04 - Presidencia, Administracións Públicas e Xustiza.</p>
    <p>Servizo: 024- Axencia para a Modernización Tecnolóxica (Amtega).</p>
    <p>Delegación: 13 - Servizos centrais.</p>
    <p>Taxa: 304202 - Avaliación da unidade de competencia.</p>
    <p>Obxecto: certificación galega de competencias dixitais en ofimática.</p>
    <p>Tamén poderán optar por cubrir o impreso de autoliquidación que se lles facilitará ás persoas interesadas en calquera rexistro ou oficina de Atención ao Cidadán da Xunta de Galicia.</p>
    <p>3. O xustificante de pagamento da taxa correspondente aos dereitos de exame, así como calquera documentación complementaria, deberá presentarse electronicamente no enderezo formacion-cemit@xunta.es, utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada, segundo o disposto no artigo 35.2 da Lei 11/2007, do 22 de xuño, de acceso dos cidadáns aos servizos públicos, e 22.3 do Decreto198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>Oitava. Probas de avaliación presencial</p>
    <p>1. As persoas que completen a totalidade do curso de preparación dentro do prazo establecido poderán optar voluntariamente á proba da avaliación final convocada pola Amtega, a través da rede CeMIT, para acreditar as capacidades, as destrezas e os coñecementos globais en ofimática co fin de obter a certificación galega de competencias dixitais en ofimática, tal e como se recolle no artigo 6.1 do Decreto 218/2011, do 17 de novembro, polo que se regula a dita certificación.</p>
    <p>O acceso aos contidos ou o seguimento deste curso de preparación por teleformación non dá dereito á expedición de ningún tipo de certificación.</p>
    <p>2. A proba presencial celebrarase en Santiago de Compostela e, polo menos, nunha aula CeMIT de cada provincia segundo a dispoñibilidade e as datas que se establezan na posterior convocatoria que será publicada na plataforma de teleformación da rede CeMIT (http:\\cemit.xunta.es\ema), xunto coas condicións de realización e demais características da dita proba.</p>
    <p>Novena. Facultades da Amtega</p>
    <p>a) Resolver aquelas incidencias que se poidan producir no desenvolvemento e xestión das probas de avaliación. Así mesmo, correspóndelle prover canto sexa necesario para a execución e o cumprimento desta resolución.</p>
    <p>b) Modificar o desenvolvemento e o contido das probas, as datas e os lugares, así como resolver todas as continxencias que poidan xurdir.</p>
    <p>c) Expedir a certificación galega de competencias dixitais en ofimática a todas aquelas persoas que superen a proba da avaliación final presencial, segundo o modelo normalizado aprobado pola Orde do 27 de decembro de 2011 (DOG núm. 248, do 29 de decembro).</p>
    <p>Santiago de Compostela, 20 de agosto de 2015</p>
    <footer><p>María del Mar Pereira Álvarez<br>Directora da Axencia para a Modernización Tecnolóxica de Galicia</p></footer>

