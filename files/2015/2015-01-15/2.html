---
date: '2015-01-15'
id: CA04-070115-0001
page: 2058
number: 9
agency: Consellería de Economía e Industria
section: III. Outras disposicións.
title: >-
  ORDE do 15 de decembro de 2014 pola que se ratifica o acordo de extinción da
  Fundación para o Fomento da Calidade Industrial e o Desenvolvemento
  Tecnolóxico de Galicia e se promove a súa inscrición no Rexistro de Fundacións
  de Interese Galego.
range: Orde
url: >-
  https://www.xunta.gal/dog/Publicados/2015/20150115/AnuncioCA04-070115-0001_gl.html
---
<p>Visto o expediente polo que se inicia o expediente de extinción da Fundación para o Fomento da Calidade Industrial e o Desenvolvemento Tecnolóxico de Galicia, adscrita ao protectorado da Consellería de Economía e Industria, resultan os seguintes</p>
    <p>Feitos:</p>
    <p>Primeiro. Con data do 27 de decembro de 2013 preséntase no Rexistro Xeral da Consellería de Presidencia, Administracións Públicas e Xustiza a solicitude de ratificación do acordo de extinción da Fundación para o Fomento da Calidade Industrial e o Desenvolvemento Tecnolóxico de Galicia, adoptado polo Padroado.</p>
    <p>Segundo. A Fundación para o Fomento da Calidade Industrial e o Desenvolvemento Tecnolóxico de Galicia foi constituída o 1 de outubro de 1996 en escritura pública outorgada ante o notario, con residencia en Santiago de Compostela, José Antonio Montero Pardo, co número de protocolo 1699 de 1996, e declarada de interese galego polo Consello da Xunta de Galicia en sesión do día 19 de decembro de 1996 (DOG núm. 253, do 30 de decembro) e figura inscrita na sección correspondente do Rexistro de Fundacións de Interese Galego.</p>
    <p>Os fins da fundación, segundo constan nos seus estatutos son, entre outros fins de interese xeral, o fomento do desenvolvemento tecnolóxico e a investigación, e ten a consideración de medio propio instrumental e de servizo técnico da Consellería de Economía e Industria da Xunta de Galicia segundo a modificación estatutaria aprobada polo Consello da Xunta de Galicia, na súa reunión do 17 de marzo de 2010.</p>
    <p>Terceiro. Con data do 14 de agosto de 2013 foi publicado no <em>Diario Oficial de Galicia</em> (DOG) o Decreto 134/2013, do 1 de agosto, polo que a Consellería de Economía e Industria procedeu á reorganización de determinadas entidades instrumentais a ela adscritas con competencias en materia de innovación, en que autoriza a extinción da Fundación para o Fomento da Calidade Industrial e o Desenvolvemento Tecnolóxico de Galicia, asumindo a Axencia Galega de Innovación os seus medios persoais e materiais, agás o Laboratorio Oficial de Metroloxía de Galicia (LOMG), que sería asumido pola Dirección Xeral de Enerxía e Minas.</p>
    <p>En virtude do disposto no decreto, o órgano de goberno da fundación, na súa reunión do 26 de decembro de 2013, adoptou o acordo de extinción da fundación mediante acordo elevado a público o día 16 de xaneiro de 2014 perante o notario con residencia en Santiago de Compostela José Manuel Amigo Vázquez, co número 87 do seu protocolo. </p>
    <p>Consideracións legais e técnicas.</p>
    <p>Primeiro. Esta consellería resulta competente para ratificar o acordo adoptado polo Padroado da fundación en virtude do disposto no Decreto 110/2013, de 4 de xullo, polo que se establece a estrutura orgánica da Consellería de Economía e Industria, en relación co establecido na Lei 12/2006, do 1 de decembro, de fundacións de interese galego, e no seu regulamento.</p>
    <p>Segundo. O artigo 44 da Lei 12/2006, do 1 de decembro, de fundacións de interese galego, establece entre as causas de extinción das fundacións a imposibilidade de realización do fin fundacional, sendo necesario para tal efecto o acordo favorable do Padroado, ratificado polo protectorado. O mesmo artigo establece que o acordo de extinción se inscribirá no Rexistro de Fundacións de Interese Galego.</p>
    <p>Terceiro. O acordo de extinción adoptouse de conformidade cos requisitos establecidos na normativa vixente e nos estatutos da fundación, sendo aprobado por acordo do Padroado, coas maiorías previstas no Regulamento de fundacións de interese galego. </p>
    <p>Cuarto. A documentación necesaria para o efecto foi debidamente cuberta.</p>
    <p>Polo exposto, e de conformidade co establecido na Lei 12/2006, do 1 de decembro, de fundacións de interese galego; no Decreto 14/2009, do 21 de xaneiro, polo que se aproba o Regulamento de fundacións de interese galego, e no Decreto 15/2009, da mesma data, polo que se aproba o Regulamento do Rexistro de Fundacións de Interese Galego,</p>
    <h2>DISPOÑO:</h2>
    <p>Primeiro. Ratificar o acordo de extinción adoptado polo Padroado da Fundación para o Fomento da Calidade Industrial e o Desenvolvemento Tecnolóxico de Galicia.</p>
    <p>Segundo. Ordenar a inscrición do acordo de extinción no Rexistro de Fundacións de Interese Galego, Sección da Consellería de Economía e Industria.</p>
    <p>Contra esta orde, que pon fin á vía administrativa, pode interporse recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, de conformidade co disposto na Lei 29/1998, do 13 de xullo, reguladora da xurisdición contencioso-administrativa, podendo interporse con carácter potestativo recurso de reposición ante o mesmo órgano que ditou o acto, no prazo dun mes, segundo o disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 15 de decembro de 2014</p>
    <footer><p>Francisco José Conde López<br>Conselleiro de Economia e Industria</p></footer>

