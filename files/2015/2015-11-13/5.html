---
date: '2015-11-13'
id: G0244-101115-0001
page: 43010
number: 217
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 10 de novembro de 2015, da Secretaría Xeral da Igualdade, pola
  que se modifica a Resolución do 27 de xullo de 2015 pola que se establecen as
  bases reguladoras do I Concurso Comunicar en Igualdade e se procede á súa
  convocatoria para o ano 2015.
range: Resolución
url: >-
  https://www.xunta.gal/dog/Publicados/2015/20151113/AnuncioG0244-101115-0001_gl.html
---
<p>O 31 de xullo de 2015 publicouse no DOG núm. 144 a Resolución do 27 de xullo de 2015, da Secretaría Xeral da Igualdade, pola que se establecen as bases reguladoras do I Concurso Comunicar en Igualdade e se procede á súa convocatoria para o ano 2015. </p>
    <p>Na dita resolución estableceuse como data de remate do prazo para presentar solicitudes de participación o 30 de setembro de 2015 para as dúas modalidades establecidas: premio para profesionais do xornalismo e premio para alumnado universitario.</p>
    <p>No DOG núm. 186, do 29 de setembro de 2015, publicouse a Resolución do 22 de setembro de 2015, da Secretaría Xeral da Igualdade, pola que se amplía o prazo de presentación de solicitudes para participar no I Concurso Comunicar en Igualdade. O dito prazo foi ampliado ata o 31 de outubro de 2015.</p>
    <p>Por outra parte, o artigo 13 da resolución de convocatoria do premio dispón que a documentación xustificativa previa ao pagamento do premio debería ser presentada polas persoas interesadas coa data límite do 15 de novembro de 2015.</p>
    <p>Non obstante, como consecuencia da ampliación do prazo relativo á presentación de solicitudes, considérase conveniente modificar a data límite relativa ao prazo de entrega da documentación xustificativa para as persoas perceptoras do premio, ao requirirse unha serie de trámites intermedios previos á dita entrega, como a constitución do xurado ou a notificación, que probablemente farían insuficiente o mantemento da data de xustificación da resolución de convocatoria e dado que non se causan prexuízos a terceiros.</p>
    <p>De acordo co exposto, no uso das atribucións que me foron conferidas,</p>
    <h2>DISPOÑO:</h2>
    <p>Artigo único</p>
    <p>Modifícase o artigo 13 da Resolución do 27 de xullo de 2015, da Secretaría Xeral da Igualdade, pola que se establecen as bases reguladoras do I Concurso Comunicar en Igualdade e se procede á súa convocatoria para o ano 2015, que queda redactado do seguinte xeito:</p>
    <p>«Artigo 13. Xustificación e pagamento</p>
    <p>1. Unha vez publicada e comunicada a resolución definitiva, as persoas propostas como premiadas disporán dun prazo de dez días para a súa aceptación; transcorrido este prazo sen que se produza manifestación expresa, entenderase tacitamente aceptada, segundo o artigo 21.5 da Lei 9/2007, do 13 de xuño, de subvencións de Galicia.</p>
    <p>2. O pagamento realizarase logo da entrega de declaración complementaria do conxunto de axudas solicitadas para a mesma actividade, tanto as aprobadas e/ou concedidas como as pendentes de resolución, das distintas administracións públicas competentes ou outros entes públicos ou, de ser o caso, que non solicitou nin percibiu outras axudas ou subvencións, e de non estar incursos nas circunstancias recollidas no artigo 10.2 da Lei 9/2007, do 13 de xuño, de subvencións de Galicia, así como declaración responsable acreditativa acerca da veracidade dos datos da conta bancaria.</p>
    <p>3. A devandita documentación deberá remitirse no prazo de cinco días hábiles, contados desde o día seguinte ao da aceptación expresa ou presunta do premio polas persoas interesadas, á Secretaría Xeral da Igualdade (Edificio Administrativo de San Lázaro, 15781 Santiago de Compostela) mediante calquera dos medios establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común».</p>
    <p>Disposición derradeira</p>
    <p>Esta disposición entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 10 de novembro de 2015</p>
    <footer><p>Susana López Abella<br>Secretaria xeral da Igualdade</p></footer>

