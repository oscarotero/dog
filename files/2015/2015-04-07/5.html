---
date: '2015-04-07'
id: CA02-270315-0003
page: 13166
number: 64
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 41/2015, do 19 de marzo, polo que se declara, en concreto, a utilidade
  pública e se dispón a urxente ocupación dos bens e dereitos afectados polo
  proxecto de construción da obra de reforma do acondicionamento da estrada
  AC-406 Portomouro-Santa Comba, treito parque empresarial de Santa Comba-Abuín,
  no concello de Santa Comba (clave AC/08/064.01.1).
range: Decreto
url: >-
  https://www.xunta.gal/dog/Publicados/2015/20150407/AnuncioCA02-270315-0003_gl.html
---
<p>Antecedentes de feito:</p>
    <p>Primeiro. Con data do 20 de novembro de 2014 a Dirección da Axencia Galega de Infraestruturas aprobou provisionalmente o proxecto de construción da obra de reforma do acondicionamento da estrada AC-406 Portomouro-Santa Comba, treito parque empresarial de Santa Comba-Abuín, de clave AC/08/064.01.1.</p>
    <p>Segundo. Con data do 10 de decembro de 2014 publicouse no <em>Diario Oficial de Galicia</em> (núm. 236) a Resolución do 4 de decembro de 2014 pola que se sometía ao trámite de información pública en materia de estradas, polo prazo de trinta (30) días hábiles, o proxecto de construción da obra de reforma do acondicionamento da estrada AC-406 Portomouro-Santa Comba, treito parque empresarial de Santa Comba-Abuín, de clave AC/08/064.01.1, así como a relación individual de bens, dereitos e propietarios afectados polo proxecto referido. </p>
    <p>Simultaneamente, o proxecto foi remitido ás administracións públicas afectadas para que no prazo dun mes o examinasen e emitisen informe ao respecto.</p>
    <p>Terceiro. Con data do 5 de marzo de 2015 a Secretaría Xeral de Calidade e Avaliación Ambiental emitiu informe de impacto ambiental sobre o proxecto referido, en cumprimento do disposto no artigo 47 da Lei 21/2013, do 9 de decembro, de avaliación ambiental.</p>
    <p>Cuarto. Despois da análise efectuada das alegacións e informes presentados polos organismos oficiais competentes, o 11 de marzo de 2015 asínase a resolución da Axencia Galega de Infraestruturas pola que se aproba o expediente de información pública e definitivamente o proxecto de construción da obra de reforma do acondicionamento da estrada AC-406 Portomouro-Santa Comba, treito parque empresarial de Santa Comba-Abuín, de clave AC/08/064.01.1.</p>
    <p>O mencionado proxecto ten por obxecto o acondicionamento e mellora da estrada AC-406 ao seu paso polo parque empresarial de Santa Comba, todo coa finalidade de evitar atravesar o núcleo de Salgueiroas, reducir o tempo de percorrido e contribuír a unha mellora da seguranza viaria. </p>
    <p>A competencia para a execución da expropiación forzosa no ámbito das estradas non incorporadas á rede do Estado, con itinerarios que se desenvolvan integramente no seu territorio, corresponde á Comunidade Autónoma de Galicia ao abeiro do número dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Segundo o número 5 do artigo 22 da Lei 8/2013, do 28 de xuño, de estradas de Galicia, a aprobación definitiva dos anteproxectos, proxectos de trazado ou proxectos de construción implica a declaración de utilidade pública, da necesidade de ocupación dos bens e de adquisición dos dereitos necesarios para a execución das obras, os depósitos dos materiais sobrantes e os préstamos necesarios para executalas, sempre que veñan previstos no seu proxecto, así como para a traza de planta do proxecto e as modificacións deste que, de ser o caso, se poidan aprobar posteriormente, e da urxencia da ocupación, todo iso para os efectos de expropiación, ocupación temporal ou imposición ou modificación de servidumes.</p>
    <p>Corresponde ao Consello da Xunta de Galicia, como órgano equivalente ao Consello de Ministros no ámbito da administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Medio Ambiente, Territorio e Infraestruturas, e logo da deliberación do Consello da Xunta de Galicia, na súa reunión do día dezanove de marzo de dous mil quince,</p>
    <h2>DISPOÑO:</h2>
    <p>Artigo único. Declarar, en concreto, a utilidade pública e a necesidade de urxente ocupación para os efectos de expropiación forzosa dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción da obra de reforma do acondicionamento da estrada AC-406 Portomouro-Santa Comba, treito parque empresarial de Santa Comba-Abuín, de clave AC/08/064.01.1.</p>
    <p>Santiago de Compostela, dezanove de marzo de dous mil quince</p>
    <footer><p>Alberto Núñez Feijóo<br>Presidente</p><p>Ethel Mª Vázquez Mourelle<br>Conselleira de Medio Ambiente, Territorio e Infraestruturas</p></footer>

