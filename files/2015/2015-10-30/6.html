---
date: '2015-10-30'
id: O150-271015-0001
page: 41961
number: 208
agency: Escola Galega de Administración Pública
section: III. Outras disposicións.
title: >-
  RESOLUCIÓN do 22 de outubro de 2015 pola que se convoca o Curso de
  especialización sobre ferramentas básicas para a resolución do conflito.
range: Resolución
url: >-
  https://www.xunta.gal/dog/Publicados/2015/20151030/AnuncioO150-271015-0001_gl.html
---
<p>De conformidade co establecido na Lei 4/1987, do 27 de maio, de creación da Escola Galega de Administración Pública, modificada pola Lei 10/1989, do 10 de xullo, a EGAP convoca o Curso de especialización sobre ferramentas básicas para a resolución do conflito.</p>
    <p>1. Obxectivos.</p>
    <p>Iniciar os alumnos no proceso de mediación, analizando as habilidades que deban adquirir para o tratamento dos conflitos.</p>
    <p>2. Contido.</p>
    <p>Neste curso trataranse, entre outros, os seguintes temas:</p>
    <p>– Comunicación e control de emocións.</p>
    <p>– Coñecemento do conflito: identificación, dinámica dos conflitos, estilos de resolución.</p>
    <p>– Mediación.</p>
    <p>3. Número de prazas.</p>
    <p>Número de prazas: 50.</p>
    <p>4. Destinatarios.</p>
    <p>Persoal ao servizo das administracións públicas de Galicia, tanto autonómico como local e de xustiza, das universidades do Sistema universitario de Galicia, persoal das entidades do sector público, profesionais do dereito e interesados en xeral.</p>
    <p>5. Criterios de inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP: https://egap.xunta.es/matricula/</p>
    <p>A orde de admisión virá determinada pola data de presentación das solicitudes.</p>
    <p>O prazo para inscribirse estará aberto desde o día seguinte ao da publicación desta resolución no Diario Oficial de Galicia ata o 12 de novembro, ás 12.00 horas.</p>
    <p>Poderá obterse calquera outra información, desde as 8.30 ata as 14.30 horas, nos teléfonos: 981 54 62 41 e 981 54 62 39.</p>
    <p>6. Desenvolvemento.</p>
    <p>O curso desenvolverase na EGAP, rúa Madrid, 2-4, As Fontiñas, Santiago de Compostela.</p>
    <p>Terá unha duración de 30 horas e desenvolverase os días 16, 17, 23, 24, 25, 26, 27 e 30 de novembro, e 1 e 2 de decembro, das 17.00 ás 20.00 horas. Os contidos impartiranse mediante una metodoloxía teórico-práctica, procurando a máxima aplicabilidade dos coñecementos adquiridos.</p>
    <p>7. Renuncia, asistencia e puntualidade.</p>
    <p>7.1. A renuncia:</p>
    <p>a) As persoas seleccionadas só poderán renunciar á actividade formativa:</p>
    <p>– Por causa de forza maior suficientemente acreditada.</p>
    <p>– Por necesidades do servizo debidamente motivadas por parte dos responsables dos centros directivos.</p>
    <p>– Por outras causas xustificadas documentalmente.</p>
    <p>b) A renuncia debe ser comunicada por escrito á Escola Galega de Administración Pública cunha antelación mínima de tres días hábiles anteriores ao inicio da actividade formativa. Na páxina web da Escola estará dispoñible un «formulario de renuncia» (http://egap.xunta.es/formulariosrecursos), que se enviará cuberto ao enderezo de correo electrónico novas.egap@xunta.es, ou ao fax 981 54 63 30, ademais do previsto no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común (BOE do 27 de novembro).</p>
    <p>c) As persoas que incumpran o previsto nas alíneas a) e b) pasarán ao final das listaxes de agarda de todas as actividades formativas que soliciten, e cuxo prazo de matrícula comece dentro do ano seguinte contado a partir do día da finalización desta actividade.</p>
    <p>7.2. A asistencia e a puntualidade.</p>
    <p>Son obrigatorias a asistencia ás sesións da actividade formativa e a puntualidade. Durante a actividade formativa terá lugar un control permanente de asistencia e puntualidade, incluídos controis extraordinarios. As faltas de asistencia:</p>
    <p>– Non poden superar en ningún caso o 10 % das horas lectivas presenciais.</p>
    <p>– Deberán xustificarse documentalmente ante os responsables da actividade formativa nun prazo máximo de 10 días contados a partir do día da finalización desta actividade.</p>
    <p>8. Certificado de aproveitamento.</p>
    <p>O alumnado realizará unha proba escrita ao finalizar o curso, que será avaliada polo profesorado e cualificada, en función do resultado obtido, como apto, non apto ou apto con mención, o que constará expresamente no certificado de aproveitamento. Para obter este certificado será ademais necesario que o alumnado teña unha asistencia igual ou superior ao 90 % das horas lectivas programadas.</p>
    <p>9. Modificacións e incidencias.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento deste curso, así como a facultade de cancelalo se o número de solicitudes non xustifica a súa realización.</p>
    <p>Santiago de Compostela, 20 de outubro de 2015</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

