---
date: '2015-01-16'
id: CA04-231214-0003
page: 2447
number: 10
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 23 de decembro de 2014, da Xefatura Territorial da Coruña, de
  autorización administrativa previa, autorización administrativa de construción
  e declaración de utilidade pública, en concreto, dunha instalación eléctrica
  no concello de Narón (expediente IN407A 2014/102).
range: Resolución
url: >-
  https://www.xunta.gal/dog/Publicados/2015/20150116/AnuncioCA04-231214-0003_gl.html
---
<p>Visto o expediente para o outorgamento da autorización administrativa previa, autorización administrativa de construción e declaración de utilidade pública, en concreto, da instalación que a continuación se detalla:</p>
    <p>Solicitante: Unión Fenosa Distribución, S.A.</p>
    <p>Domicilio social: avda. de Arteixo, 171, A Coruña.</p>
    <p>Denominación: LMTS, CTC e RBT O Vento.</p>
    <p>Situación: concello de Narón.</p>
    <p>Características técnicas:</p>
    <p>– Liña eléctrica de media tensión subterránea a CT O Vento, a 15/20 kV, cunha lonxitude de 1,800 km, coa orixe en empalmes proxectados que se van realizar na LMTS. SMR-711, no tramo entre o CS Vilacornelle (expte. 545/07) e o CS Centro Social O Val (expte. 38/07), condutor tipo RHZ1-2OL-12/20 kV-3 (1×240 Al), e final no CT O Vento (proxectado).</p>
    <p>– Centro de transformación prefabricado O Vento, cunha potencia de 250 kVA, e unha relación de transformación de 15000/400-230 V.</p>
    <p>– Saída rede de baixa tensión subterránea de CT O Vento, cunha lonxitude de 0,134 km, coa orixe no CT O Vento (proxectado), condutor tipo XZ1.</p>
    <p>– Liña de baixa tensión aérea de CT O Vento, cunha lonxitude de 1,330 km, coa orixe no apoio existente nº 1, condutor tipo RZ, e apoios de formigón.</p>
    <p>Resultando os seguintes feitos:</p>
    <p>Primeiro. Por Resolución do 1 de setembro de 2014 desta xefatura territorial someteuse a información pública a solicitude de autorización administrativa e a de declaración de utilidade pública, e publicouse a dita resolución no <em>Diario Oficial de Galicia</em> o día 25 de setembro, no <em>Boletín Oficial</em> da provincia o día 10 de setembro, no diario <em>La Voz de Galicia</em> o día 16 de setembro, así como no taboleiro de anuncios do Concello de Narón segundo certificación do secretario do Concello do 18 de novembro de 2014 recibida o 21 de novembro de 2014. Así mesmo, consta no expediente escrito de notificacións individuais da solicitude de declaración de utilidade pública, en concreto, ao titular que constan na relación de bens e dereitos afectados.</p>
    <p>Segundo. De acordo co establecido no artigo 127 do Real decreto 1955/2000, do 1 de decembro, deuse traslado ás distintas administracións, organismos ou, se é o caso, empresas de servizo público ou de servizo de interese xeral dunha separata do proxecto na parte que a instalación puidese afectar a bens e dereitos ao seu cargo, incluíndo as características da instalación e a documentación cartográfica correspondente.</p>
    <p>Así, remitíronse separatas aos seguintes organismos: </p>
    <p>• Concello de Narón, quen informou favorablemente.</p>
    <p>• C.M.A.T.I. (Axencia Galega de Infraestruturas) quen emitiu condicionado que foi aceptado pola empresa promotora.</p>
    <p>• Augas de Galicia, quen emitiu condicionado que foi aceptado pola empresa Unión Fenosa Distribución.</p>
    <p>Terceiro. Durante o período de información pública foron presentadas as seguintes alegacións:</p>
    <p>• Antonio Rey Grandal, mediante escrito do 30 de setembro de 2014, solicitou que se suspendese o procedemento, a declaración de utilidade pública e que se sitúe a instalación noutro predio, alegando en síntese, o seguinte:</p>
    <p>– Non están definidas as superficies afectadas pola instalación. Dependendo da situación das instalacións o prexuízo a indemnizar será maior ou menor. </p>
    <p>– Non se seguiu o procedemento indicado no artigo 52 da Lei de expropiación forzosa.</p>
    <p>– Non ten constancia da existencia de permisos e licenzas dos organismos afectados, nin dun estudo de impacto ambiental.</p>
    <p>Cuarto. As alegacións foron remitidas á empresa promotora, que contestou nos seguintes termos: </p>
    <p>• As superficies afectadas atópanse perfectamente representadas nos planos de proxecto, no cal se pode comprobar que o centro de transformación proxectado se situará a unha distancia de 19,70 metros do regato existente e non sobre a súa canle. O prexuízo que se ocasione neste predio será valorado polo Xurado de Expropiación de Galicia conforme a lexislación aplicable, co fin de que non se produza unha perda no patrimonio do propietario. </p>
    <p>• O artigo 54 da vixente Lei do sector eléctrico declara de utilidade pública as instalacións de distribución de enerxía eléctrica para os efectos da expropiación forzosa dos bens e dereitos necesarios para o seu establecemento e da imposición e exercicio da servidume de paso. Do mesmo xeito, o artigo 56 da dita lei dispón que esa declaración de utilidade pública implicará a urxente ocupación para os efectos do disposto no artigo 52 da Lei de expropiación forzosa.</p>
    <p>A notificación para o levantamento da acta previa á ocupación levarase a cabo unha vez que se recoñeza en concreto a utilidade pública das instalacións eléctricas.</p>
    <p>• No trámite actual non é preceptivo que figuren no expediente os permisos ou licenzas ás cales fai referencia o alegante.</p>
    <p>Fundamentos de dereito:</p>
    <p>Primeiro. A Xefatura Territorial da Consellería de Economía e Industria é competente para resolver este expediente con fundamento no Estatuto de autonomía de Galicia, o Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas (BOE núm. 246, do 24 de xullo); a Lei 24/2013, do 26 de decembro, do sector eléctrico (BOE núm.  285, do 28 de novembro); o Real decreto 1955/2000, do 1 de decembro; e o Decreto 36/2001, do 25 de xaneiro, que establece os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm.  34, do 16 de febreiro).</p>
    <p>Segundo. No presente expediente cumpríronse os trámites sinalados na Lei 24/2013, do 26 de decembro, do sector eléctrico, e no título VII do Real decreto 1955/2000, do 1 de decembro.</p>
    <p>Terceiro. A autorización administrativa previa, a autorización administrativa de construción e a declaración de utilidade pública, en concreto, da instalación obxecto deste expediente, cumpre coa normativa vixente, isto é: a Lei 24/2013, do 26 de decembro, do sector eléctrico; o Real decreto 1955/2000, do 1 de decembro; o Real decreto 3275/1982, do 12 de novembro, sobre condicións técnicas e garantías de seguridade en centrais eléctricas, subestacións e centros de transformación (BOE núm. 288, do 1 de decembro); o Real decreto 223/2008, do 15 de febreiro, polo que se aproba o Regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias (BOE núm. 68, do 19 de marzo); e o Real decreto 842/2002, do 2 de agosto, polo que se aproba o Regulamento electrotécnico para baixa tensión (BOE núm. 224, do 18 de setembro).</p>
    <p>Cuarto. Á vista das alegacións formuladas e das contestacións achegadas pola empresa solicitante, cómpre facer unhas previas consideracións de carácter xeral en relación coa descrición dos bens afectados, coas peticións de modificación de trazado e coa valoración económica deses bens:</p>
    <p>1) As manifestacións e datos que sexan útiles para determinar os dereitos afectados, así como a medición e descrición exacta das superficies e bens afectados, faranse constar no levantamento da acta previa á ocupación, momento para o que os interesados afectados serán oportunamente convocados mediante notificación. Este acto desenvolverase de conformidade co disposto no artigo 52 da Lei de expropiación forzosa, do 16 de decembro de 1954.</p>
    <p>2) De conformidade co disposto no punto 1.5 da Instrución Técnica Complementaria ITC-LAT 07 do Real decreto 223/2008, do 15 de febreiro, as liñas eléctricas aéreas estudaranse seguindo o trazado que considere máis conveniente o autor do proxecto, no seu intento de acadar a solución óptima para o conxunto da instalación, axustándose en todo caso ás prescricións que nesta instrución se establecen. É dicir, o trazado da liña será o elixido polo autor do proxecto, sempre que cumpra os requisitos xerais e de seguridade que establece o propio Real decreto 223/2008, do 15 de febreiro, e non infrinxa as limitacións e prohibicións que para a constitución de servidumes de paso de liñas aéreas establecen o artigo 57 da Lei 54/1997, do 27 de novembro, e o artigo 161 do Real decreto 1995/2000, do 1 de decembro.</p>
    <p>3) Polo que respecta á valoración dos terreos e bens afectados, para o caso de que as partes non acaden un acordo previo, a determinación do prezo xusto corresponde ao Xurado de Expropiación de Galicia, de conformidade coas normas establecidas no capítulo III da Lei de expropiación forzosa, do 16 de decembro de 1954, e no tamén capítulo III do Regulamento da Lei de expropiación forzosa, do 26 de abril de 1957.</p>
    <p>Quinto. Polo que se refire, en concreto, ás alegacións formuladas por Antonio Rey Grandal, ademais do sinalado nos tres puntos anteriores deste cuarto fundamento de dereito, cómpre manifestar que non procede a solicitude de suspensión do procedemento, suspensión da declaración de utilidade pública e de que se sitúe a instalación noutro predio. Esta xefatura territorial considera:</p>
    <p>• A localización e a as dimensións do centro de transformación atópanse definidos nos planos 4, 7 e 9 do proxecto que figura no expediente. </p>
    <p>• A afección real que sufrirá o predio concretarase na acta previa á ocupación, acto para o cal os afectados serán oportunamente convocados segundo establece o artigo 52 da Lei de expropiación forzosa. </p>
    <p>• De acordo co punto 2 do artigo 56 da Lei 24/2013, do 26 de decembro, do sector eléctrico: a declaración de utilidade pública leva implícita a necesidade de ocupación dos bens ou de adquisición dos dereitos afectados e implicará a urxente ocupación para os efectos do artigo 52 da Lei de 16 de decembro de 1954, de expropiación forzosa.</p>
    <p>• Dadas as características da instalación, non é necesario o estudo de impacto ambiental.</p>
    <p>• De acordo co artigo 146 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedemento de autorización de instalacións de enerxía eléctrica, enviáronse separatas do proxecto aos organismos afectados tal e como se indica na consideración previa cuarta. Augas de Galicia, en concreto, non amosou oposición á execución da instalación.</p>
    <p>• De acordo co punto 2 artigo 120 do Real decreto 1955/2000 as autorizacións son outorgadas, sen prexuízo das concesións e autorizacións que sexan necesarias, de acordo con outras disposicións que lles resulten aplicables, e en especial as relativas á ordenación do territorio e ao ambiente. </p>
    <p>• Non alegou ningunha das limitacións á constitución de servidume de paso descritas no artigo 58 da Lei 24/2013 e no artigo 161 do Real decreto 1955/2000.</p>
    <p>• O cambio da localización da instalación daría lugar a novos afectados. </p>
    <p>Realizada a visita de campo para examinar o lugar das instalacións, non se apreciou ningunha das limitacións á constitución da servidume indicadas no artigo 58.a) da Lei 24/2013, do 26 de decembro, do sector eléctrico.</p>
    <p>De acordo co anterior, e no exercicio das competencias atribuídas esta xefatura territorial,</p>
    <h2>RESOLVE:</h2>
    <p>Conceder a autorización administrativa previa, autorización de construción e declarar de utilidade pública, en concreto, as ditas instalacións, nas cales as características se axustarán en todas as partes ás que figuran no proxecto, e ás condicións técnicas e de seguridade establecidas nos regulamentos de aplicación.</p>
    <p>Esta autorización outórgase sen prexuízo das concesións e autorizacións que sexan necesarias, de acordo con outras disposicións que resulten aplicables e, en especial, as relativas á ordenación do territorio e ao ambiente.</p>
    <p>As instalacións executaranse nun prazo non superior a un ano, contado a partir da data de ocupación dos terreos.</p>
    <p>A declaración de utilidade pública leva implícita a necesidade de ocupación dos bens ou de adquisición dos dereitos afectados, e implicará a urxente ocupación para os efectos do artigo 52 da Lei de expropiación.</p>
    <p>Contra a presente resolución poderase interpoñer un recurso de alzada ante o conselleiro de Economía e Industria no prazo dun mes contado a partir do día seguinte ao de notificación desta resolución; tamén se poderá interpoñer calquera outro recurso que se considere pertinente ao seu dereito.</p>
    <p>A Coruña, 23 de decembro de 2014</p>
    <footer><p>Isidoro Martínez Arca<br>Xefe territorial da Coruña</p></footer>

