---
date: '2015-05-21'
id: G0244-150515-0004
page: 20006
number: 94
agency: >-
  Vicepresidencia e Consellería de Presidencia, Administracións Públicas e
  Xustiza
section: I. Disposicións xerais.
title: >-
  DECRETO 74/2015, do 13 de maio, polo que se regula a organización da presenza
  na internet da Administración xeral e do sector público autonómico de Galicia
  baixo o dominio de nivel superior .gal.
range: Decreto
url: >-
  https://www.xunta.gal/dog/Publicados/2015/20150521/AnuncioG0244-150515-0004_gl.html
---
<p>Grazas ao esforzo colectivo da sociedade galega, que promoveu todas as actuacións necesarias para acadalo, Galicia logrou en 2014 facerse cun dominio propio na internet.</p>
    <p>Para tal fin, en 2006, constitúese a Asociación PuntoGal, unha entidade sen ánimo de lucro integrada por persoas e entidades de todos os ámbitos da sociedade galega, plural e diversa que centrou a súa estratexia na solicitude internacional do dominio de nivel superior .gal. Responsable tamén da xestión do dominio, PuntoGal foi a promotora da candidatura que se presentou en maio de 2012 á ICANN, organismo internacional encargado da distribución dos dominios.</p>
    <p>Deste xeito, en xuño de 2013, PuntoGal acadou a aprobación definitiva do dominio, un éxito compartido con toda a cidadanía, entidades de diversas disciplinas do ámbito público e privado e centros das comunidades galegas no mundo que tamén se involucraron no proceso.</p>
    <p>A consecución deste dominio propio supón unha oportunidade única para agrupar todos os contidos da rede vinculados á nosa cultura e á nosa lingua e para impulsar o galego como medio co que fomentar a identidade cultural de Galicia. Empregalo suporá agora realizar un exercicio de normalidade, en tanto que permitirá visualizar na rede a existencia da comunidade galega e nos dotará dunha ferramenta coa que contribuír á normalización da nosa lingua e á potenciación do noso patrimonio cultural no exterior.</p>
    <p>Co .gal, Galicia dispón dunha marca propia coa que identificar todos os contidos que xera na rede, gañando así visibilidade e proxección dentro do espazo de comunicación global que é a internet. Faino, ademais, logrando que ese sufixo diferenciador sexa pola súa vez un elemento de cohesión que represente non só a Galicia territorial, senón o conxunto da comunidade galega dispersa no mundo.</p>
    <p>Os obxectivos do dominio .gal son dotar a comunidade galega dunha mellor presenza na rede e permitir ás persoas visitantes de páxinas baixo .gal obter información sobre a comunidade galega de forma sinxela e aberta para todo o mundo.</p>
    <p>En consecuencia ao que supón para Galicia ter acadado un dominio propio, a Administración xeral e do sector público autonómico participou activamente na fase pioneira de rexistro dos .gal, priorizando como áreas clave, xunto coas direccións institucionais do goberno galego, a cultura, a lingua, o turismo e a tecnoloxía. Os primeiros portais en empregar o novo dominio, co sitio web institucional da Xunta de Galicia como referente principal, presentáronse publicamente na data simbólica do 25 de xullo de 2014.</p>
    <p>A definición da presenza na internet da Xunta de Galicia baixo o dominio de nivel superior .gal prevista neste decreto complementa a regulación establecida no Decreto 201/2011, do 13 de outubro, polo que se regula a presenza da Administración xeral e do sector público autonómico de Galicia na internet.</p>
    <p>Con respecto á estrutura, o decreto consta de cinco artigos, agrupados en tres capítulos, con dúas disposicións adicionais, unha transitoria e dúas derradeiras.</p>
    <p>O capítulo I regula o obxecto do decreto, o seu ámbito de aplicación e a finalidade da súa incorporación ao ordenamento xurídico galego.</p>
    <p>No capítulo II do decreto determínase o novo modelo de presenza na rede da Administración xeral e do sector público autonómico de Galicia, que se estrutura xerarquicamente baixo o dominio xunta.gal.</p>
    <p>O capítulo III trata sobre a política de dominios de correo como complemento necesario do modelo de presenza na rede.</p>
    <p>De conformidade co exposto, en uso das facultades atribuídas pola Lei 1/1983, do 22 de febreiro, reguladora da Xunta e da súa Presidencia, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día trece de maio de dous mil quince,</p>
    <h2>DISPOÑO:</h2>
    <h2>CAPÍTULO I<br>Disposicións xerais</h2>
    <p>Artigo 1. Obxecto</p>
    <p>Constitúe o obxecto do presente decreto a regulación da organización da presenza na internet da Administración xeral e do sector público autonómico de Galicia baixo o dominio de nivel superior .gal.</p>
    <p>Artigo 2. Ámbito de aplicación</p>
    <p>O presente decreto será de aplicación a todos os órganos e entidades da Administración xeral e do sector público autonómico de Galicia. Para estes efectos, as referencias á Xunta de Galicia que se conteñen hanse de entender feitas ás persoas xurídicas anteriormente indicadas.</p>
    <p>Artigo 3. Finalidade</p>
    <p>As medidas establecidas neste decreto teñen por finalidade a proxección dunha imaxe homoxénea da presenza na internet da Administración xeral e do sector público autonómico de Galicia por medio do impulso e a difusión da riqueza cultural, patrimonial, lingüística e social de Galicia baixo o dominio .gal.</p>
    <h2>CAPÍTULO II<br>Organización da presenza da Administración na rede</h2>
    <p>Artigo 4. .gal como dominio de referencia</p>
    <p>1. A Administración xeral e do sector público autonómico de Galicia ofrecerá información ou servizos ao público a través da internet mediante portais web baixo o dominio de nivel superior .gal, de conformidade co establecido no presente decreto, no Decreto 201/2011, do 13 de outubro, polo que se regula a presenza da Administración xeral e do sector público autonómico de Galicia na internet, e nas políticas e recomendacións vixentes, recollidas na Guía de políticas web da Xunta de Galicia.</p>
    <p>2. Os portais web da Administración xeral e do sector público autonómico de Galicia que empreguen dominios de nivel superior distintos do .gal (por exemplo, xunta.es, xunta.eu, etc.) serán redirixidos ao dominio .gal correspondente, mantendo a navegación por este dominio. As referencias internas a outros dominios substituiranse por referencias ao .gal, para non duplicar a presenza da Administración xeral e do sector público autonómico de Galicia en indexadores ou buscadores.</p>
    <p>3. A presenza da Administración xeral e do sector público autonómico de Galicia na rede estrutúrase arredor do portal institucional www.xunta.gal, a través do cal se poderá acceder á totalidade dos portais e servizos web sociais e participativos dos organismos e entidades que integran o sector público da Comunidade Autónoma de Galicia, de xeito que constitúe un punto de acceso permanente á información e aos servizos da Administración autonómica e das súas entidades instrumentais.</p>
    <p>4. Desde a entrada en vigor do presente decreto, as novas iniciativas web da Administración xeral e do sector público autonómico de Galicia deberán utilizar o dominio de nivel superior .gal.</p>
    <p>5. A entidade con competencias en materia de Administración electrónica prestará o apoio técnico necesario para que a substitución do dominio de nivel superior teña o menor impacto posible.</p>
    <p>6. A Comisión de Seguridade e Goberno Electrónico será a responsable de autorizar calquera excepción destes criterios e do seu ámbito de aplicación.</p>
    <h2>CAPÍTULO III<br>Dominio de correo</h2>
    <p>Artigo 5. Dominio de correo .gal</p>
    <p>1. Os órganos e unidades da Administración xeral e do sector público autonómico de Galicia deberán empregar, con carácter xeral, o dominio de correo de nivel superior .gal en todas as contas de correo electrónico persoais, departamentais ou corporativas.</p>
    <p>2. As direccións de correo corporativo da Administración xeral e do sector público autonómico de Galicia adaptaranse ao dominio de correo de nivel superior .gal, que se configura como de uso xeral e único, nos prazos estipulados na disposición transitoria única do presente decreto.</p>
    <p>3. Para evitar a perda de correos electrónicos, habilítase a redirección dos dominios de correo que empreguen dominios de nivel superior distintos do .gal, de forma que calquera correo dirixido á Administración xeral e do sector público autonómico de Galicia chegue ao seu destino, independentemente do dominio de correo ao que foi enviado.</p>
    <p>4. A Administración xeral e do sector público autonómico de Galicia promoverá a notificación do cambio de dominio a provedores, á cidadanía, e en xeral, a todos os axentes que se relacionan por correo electrónico coa Xunta de Galicia.</p>
    <p>5. A Comisión de Seguridade e Goberno Electrónico será a responsable de autorizar calquera excepción destes criterios e do seu ámbito de aplicación.</p>
    <p>Disposición adicional primeira. Non incremento do gasto</p>
    <p>A adecuación do previsto no presente decreto non suporá en ningún caso un incremento do gasto público. A actualización das referencias aos novos dominios no material de apoio (papelaría, tarxetas de visita, anuncios, etc.) farase unicamente cando sexa necesaria a súa reposición.</p>
    <p>Disposición adicional segunda</p>
    <p>Decreto 201/2011, do 13 de outubro, polo que se regula a presenza da Administración xeral e do sector público autonómico de Galicia na internet.</p>
    <p>O previsto no presente decreto complementa a regulación prevista no Decreto 201/2011, do 13 de outubro, polo que se regula a presenza da Administración xeral e do sector público autonómico de Galicia na internet.</p>
    <p>Disposición transitoria única. Cambio do dominio de referencia</p>
    <p>As previsións recollidas no presente decreto deberán realizarse no prazo de vinte e catro (24) meses a partir da entrada en vigor, sen prexuízo da súa implantación paulatina e parcial.</p>
    <p>Disposición derradeira primeira. Habilitación para o desenvolvemento e execución</p>
    <p>Facúltase á persoa titular da consellería con competencias en materia de administracións públicas para ditar, no ámbito das súas competencias, cantas disposicións sexan precisas para o desenvolvemento e a aplicación deste decreto.</p>
    <p>Disposición derradeira segunda. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, trece de maio de dous mil quince</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

