---
date: '2015-05-07'
id: CA02-280415-0003
page: 18020
number: 85
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 66/2015, do 23 de abril, polo que se aproba a cesión da titularidade
  dunha antiga caseta de legoeiros situada no punto quilométrico 1+970 da
  estrada OU-603, no concello da Rúa.
range: Decreto
url: >-
  https://www.xunta.gal/dog/Publicados/2015/20150507/AnuncioCA02-280415-0003_gl.html
---
<p>A teor do previsto no artigo 9.7 da Lei 8/2013, do 28 de xuño, de estradas de Galicia, os cambios de titularidade poderán incluír estradas, treitos delas, elementos funcionais e/ou espazos da zona de dominio público adxacente.</p>
    <p>O Concello da Rúa solicítalle á Consellería de Medio Ambiente, Territorio e Infraestruturas o cambio de titularidade do ben inmoble denominado Casa de Legoeiros, situado na rúa Campogrande número 63, de referencia catastral 625781PG5955N0001DL.</p>
    <p>Esta caseta de legoeiros é un elemento funcional da estrada, de acordo co artigo 6.2.a) da Lei 8/2013, do 28 de xuño, de estradas de Galicia, que considera elementos funcionais as infraestruturas complementarias constituídas por espazos e instalacións destinadas a ordenar, mellorar ou regularizar o sistema xeral de transportes e comunicacións, tales como centros operativos de conservación e explotación, zonas de estacionamento, paradas de autobuses, áreas de servizo, áreas de descanso, zonas de auxilio e atención médica de urxencia, estacións e centros de control, lugares de inspección e pesaxe de vehículos, estacións de contaxe, aparcamentos disuasorios e calquera outro semellante.</p>
    <p>A Axencia Galega de Infraestruturas, de acordo co informe emitido polos servizos competentes, formulou a proposta favorable á cesión de titularidade dos 625 m2 que determinan a totalidade da superficie, así como das edificacións e de todos os elementos de urbanización, mobiliario urbano e instalacións existentes na dita parcela en que se situaba a caseta de legoeiros, que perdeu a súa utilidade como elemento funcional da estrada e da que non é previsible nin recomendable a súa recuperación para este uso.</p>
    <p>De conformidade co anteriormente exposto, por proposta da conselleira de Medio Ambiente, Territorio e Infraestruturas, logo de deliberación do Consello da Xunta de Galicia na súa reunión do día vinte e tres de abril de dous mil quince,</p>
    <h2>DISPOÑO:</h2>
    <p>Artigo 1</p>
    <p>Apróbase a cesión de titularidade a prol do Concello da Rúa dos 625 m2 que determinan a totalidade da superficie, así como das edificacións e todos os elementos de urbanización, mobiliario urbano e instalacións existentes na parcela en que se situaba anteriormente a caseta de legoeiros.</p>
    <p>Artigo 2</p>
    <p>O Concello da Rúa deberá levar a cabo as actuacións necesarias ante os organismos oficiais correspondentes para regularizar a titularidade da superficie, das edificacións e dos elementos de urbanización, mobiliario urbano e instalacións existentes na parcela.</p>
    <p>Artigo 3</p>
    <p>A entrega dos bens formalizarase, no prazo dos dous meses seguintes á publicación deste decreto no Diario Oficial de Galicia, mediante a sinatura da correspondente acta de entrega.</p>
    <p>Artigo 4</p>
    <p>Corresponderanlle ao Concello da Rúa, a partir da formalización da entrega, todas as actividades de xestión, mantemento, conservación e explotación da superficie, edificacións e elementos de urbanización, mobiliario urbano e instalacións existentes na parcela, así como o exercicio das funcións que puidesen corresponderlle como nova Administración titular.</p>
    <p>Disposición derradeira</p>
    <p>O presente decreto terá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, vinte e tres de abril de dous mil quince</p>
    <footer><p>Alberto Núñez Feijóo<br>Presidente</p><p>Ethel María Vázquez Mourelle<br>Conselleira de Medio Ambiente, Territorio e Infraestruturas</p></footer>

