---
date: '2015-01-21'
id: G0164-140115-0002
page: 3104
number: 13
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 14 de xaneiro de 2015, da Dirección Xeral de Educación,
  Formación Profesional e Innovación Educativa, pola que se convoca a proba para
  a obtención do título de bacharel para maiores de vinte anos e se ditan
  instrucións para a súa realización.
range: Resolución
url: >-
  https://www.xunta.gal/dog/Publicados/2015/20150121/AnuncioG0164-140115-0002_gl.html
---
<p>A Orde do 10 de febreiro de 2012 pola que se regula a proba para a obtención do título de bacharel para persoas maiores de vinte anos establece os obxectivos e características desa proba e prevé no seu artigo 4 que a Dirección Xeral de Educación, Formación Profesional e Innovación Educativa realizará a convocatoria ou as convocatorias anuais desta, sinalando os centros onde terán lugar e as súas datas de inscrición e de realización. </p>
    <p>En consecuencia, e ao abeiro da autorización que figura na disposición derradeira primeira da mencionada orde, </p>
    <h2>RESOLVO:</h2>
    <p>Convocar a proba para a obtención do título de bacharel para maiores de vinte anos no ano 2015, nas modalidades de Ciencias e Tecnoloxía e Humanidades e Ciencias Sociais, conforme se dispón nas epígrafes seguintes:</p>
    <p>1. Condicións das persoas aspirantes.</p>
    <p>1. Poderán participar nestas probas as persoas que cumpran os seguintes requisitos:</p>
    <p>a) Ser maior de 20 anos ou cumprir esa idade no ano 2015.</p>
    <p>b) Non estar en posesión do título de bacharel ou de calquera outro título declarado equivalente para os efectos académicos.</p>
    <p>c) Non estar a cursar ensinanzas de bacharelato en ningunha das súas modalidades ou réximes nin ter estado matriculado nesas ensinanzas no curso escolar 2014/15. </p>
    <p>O incumprimento dalgún destes requisitos suporá a anulación da inscrición na convocatoria das probas e dos posibles resultados académicos obtidos nelas.</p>
    <p>2. Os aspirantes poderán matricularse dos dous exercicios que integran a proba ou dun deles.</p>
    <p>Poderanse matricular tamén na proba, para realizar o exercicio correspondente ás materias comúns, os aspirantes que teñan superadas as materias de modalidade de calquera das dúas vías da modalidade de Artes.</p>
    <p>2. Forma, lugar e prazo de presentación.</p>
    <p>1. O prazo de presentación das solicitudes será entre o 16 e o 27 de febreiro de 2015.</p>
    <p>2. As solicitudes deberán presentarse en soporte papel, de acordo co modelo que se incorpora como anexo I a esta resolución, nos centros sinalados no número 3 desta epígrafe ou por calquera dos medios establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia, https://sede.xunta.es. </p>
    <p>3. Os centros onde se pode presentar a solicitude son os seguintes: </p>
    <p>a) Centro EPA Eduardo Pondal, rúa Pepín Rivero 3, 15003 A Coruña.</p>
    <p>b) IES San Clemente, rúa San Clemente s/n, 15705 Santiago de Compostela.</p>
    <p>c) Centro EPA Albeiros, parque da Milagrosa s/n, 27003 Lugo. </p>
    <p>d) Centro EPA de Ourense, rúa Álvarez de Sotomayor 4, 32002 Ourense. </p>
    <p>e) Centro EPA Río Lérez, avenida de Buenos Aires 26, 36002 Pontevedra.</p>
    <p>f) Centro EPA Berbés, rúa Marqués de Valterra 8-1º, 36202 Vigo.</p>
    <p>3. Consentimentos e autorizacións.</p>
    <p>1. A tramitación do procedemento require a incorporación de datos en poder das administracións públicas. Polo tanto, os modelos de solicitude incluirán autorizacións expresas o órgano xestor para realizar as comprobacións oportunas que acrediten a veracidade dos datos. No caso de que non se autorice o órgano xestor para realizar esta operación, deberán achegarse os documentos comprobantes dos datos, nos termos exixidos polas normas reguladoras do procedemento.</p>
    <p>2. As solicitudes das persoas interesadas deberán achegar os documentos ou informacións determinados no número 3 desta epígrafe, salvo que estes xa estivesen en poder da Administración xeral e do sector público autonómico de Galicia; neste caso, a persoa solicitante poderá acollerse ao establecido no artigo 35.f) da Lei 30/1992, do 26 de novembro, de réxime xurídico das administracións públicas e do procedemento administrativo común, sempre que se faga constar a data e o órgano ou a dependencia en que foron presentados ou, se é o caso, emitidos, e cando non transcorresen máis de cinco anos desde a finalización do procedemento o que correspondan. </p>
    <p>Nos supostos de imposibilidade material de obter o documento, o órgano competente poderá requirirlle á persoa solicitante a súa presentación, ou, no seu defecto, a acreditación por outros medios dos requisitos a que se refire o documento, con anterioridade á publicación das listas provisionais de persoas admitidas. </p>
    <p>3. Xunto coa solicitude presentarase a seguinte documentación:</p>
    <p>a) Copia do DNI ou doutro documento equivalente cando non se autorice a súa consulta. </p>
    <p>b) Certificación do ditame de discapacidade no caso de que se solicite o recoñecemento de necesidades especiais, cando esta fose recoñecida por outra Administración distinta da Xunta de Galicia ou non se autorice a súa consulta.</p>
    <p>c) Acreditación de proceder doutra comunidade autónoma ou dun país estranxeiro no caso de solicitar a exención das materias de Lingua Galega e Literatura I e II.</p>
    <p>d) Se procede, certificacións académicas ou copia compulsada do libro de escolaridade e/ou historial académico, onde se acredite ter superado materias para validar algún exercicio. </p>
    <p>4. Datos de carácter persoal.</p>
    <p>De conformidade coa Lei orgánica 15/1999, do 13 de decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autoricen as persoas interesadas mediante a presentación das solicitudes, serán incluídos nun ficheiro denominado «<em>Alumnado</em>» cuxo obxecto é xestionar o presente procedemento, así como informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería de Cultura, Educación e Ordenación Universitaria. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería de Cultura, Educación e Ordenación Universitaria, mediante o envío dunha comunicación ao seguinte enderezo: Edificio Administrativo San Caetano s/n, 15781 Santiago de Compostela ou a través dun correo electrónico a sxeefp@edu.xunta.es.</p>
    <p>5. Listas de admitidos e reclamacións.</p>
    <p>1. Concluído o prazo de presentación de solicitudes, o tribunal celebrará unha sesión para determinar as listas provisionais de persoas admitidas e excluídas, con expresión neste último caso das causas que motivaron a exclusión.</p>
    <p>2. No prazo de quince días posteriores á conclusión do prazo de presentación de solicitudes, o tribunal publicará esas listas (anexo II).</p>
    <p>Xunto coa relación de persoas admitidas indicaranse os exercicios validados coa nota correspondente e as exencións da materia de Lingua Galega e Literatura (I e II), de conformidade coa documentación presentada. A equivalencia entre as materias superadas no bacharelato e os exercicios da proba aparece no anexo III desta resolución.</p>
    <p>3. O tribunal resolverá as reclamacións que se presenten, concedendo un prazo de emenda e mellora das solicitudes de tres días hábiles a partir do día seguinte ao da publicación da relación.</p>
    <p>4. A sede electrónica da Xunta de Galicia ten á disposición das persoas interesadas unha serie de modelos normalizados dos trámites máis comunmente utilizados na tramitación administrativa (https://sede.xunta.es/modelos-normalizados), que poderán ser presentados en calquera dos lugares e rexistros establecidos no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>5. Unha vez resoltas as reclamacións, o tribunal publicará no centro correspondente a lista definitiva dos aspirantes inscritos e remitirá o anexo IV desta resolución á xefatura territorial correspondente e ao correo electrónico educadultos@edu.xunta.es do Servizo de Xestión Económica e Educación de Persoas Adultas da Dirección Xeral de Educación, Formación Profesional e Innovación Educativa.</p>
    <p>6. Xunto coas listas de admitidos, informaranse os aspirantes do material que se pode utilizar na realización da proba, como se especifica na epígrafe 9.4 desta resolución.</p>
    <p>6. Tribunais.</p>
    <p>1. A xefatura territorial da Consellería de Cultura, Educación e Ordenación Universitaria na Coruña nomeará o tribunal encargado de avaliar a proba, con sede no instituto San Clemente de Santiago de Compostela.</p>
    <p>2. Á vista das especialidades dos vogais do tribunal, a presidencia deste proporá á xefatura territorial, para o seu nomeamento, os asesores especialistas das distintas materias necesarios para colaborar na corrección dos exercicios.</p>
    <p>3. Os membros do tribunal e os asesores especialistas poderán percibir axudas de custo por asistencia e axudas para gastos de locomoción por concorreren ás sesións de avaliación, consonte o Decreto 144/2001, do 7 de xuño, sobre indemnizacións por razón do servizo ao persoal con destino na Administración autonómica de Galicia, e o Decreto 96/2011, do 5 de maio, polo que se modifica o Decreto 144/2001, do 7 de xuño.</p>
    <p>4. A Dirección Xeral de Educación, Formación Profesional e Innovación Educativa, á vista dos aspirantes inscritos, poderá establecer outros tribunais cando sexan necesarios para a celebración da proba. </p>
    <p>7. Celebración da proba.</p>
    <p>A proba celebrarase o día 24 de abril de 2015 en sesións de mañá e tarde no IES San Clemente de Santiago de Compostela.</p>
    <p>8. Características da proba.</p>
    <p>1. A proba organizarase de xeito diferenciado segundo as dúas modalidades de bacharelato para as cales se convoca.</p>
    <p>2. A proba constará de dous exercicios: o primeiro deles terá unha duración de cinco horas e o segundo, de tres horas trinta minutos. Entre os dous exercicios haberá un descanso de dúas horas.</p>
    <p>3. Os contidos dos exercicios terán como referente os aspectos básicos do currículo recollido no Decreto 126/2008, do 19 de xuño, polo que se establece a ordenación e o currículo do bacharelato na Comunidade Autónoma de Galicia.</p>
    <p>4. Primeiro exercicio, de materias comúns.</p>
    <p>a) Primeira parte: Lingua Galega e Literatura. Incluirá cuestións que medirán as habilidades e destrezas de expresión e comprensión e as capacidades de reflexión sobre aspectos lingüísticos, de interpretación crítica de textos e de análise e recoñecemento das características textuais. Tamén conterá preguntas sobre movementos literarios, obras e autores relevantes da literatura galega, nas cales se valorarán as capacidades de comparación, interpretación e valoración crítica do aspirante.</p>
    <p>b) Segunda parte: Lingua Castelá e Literatura. Incluirá cuestións que medirán as habilidades e destrezas de expresión e comprensión e as capacidades de reflexión sobre aspectos lingüísticos, de interpretación crítica de textos e de análise e recoñecemento das características textuais. Tamén conterá preguntas sobre movementos literarios, obras e autores relevantes da literatura en lingua castelá, nas cales se valorarán as capacidades de comparación, interpretación e valoración crítica do aspirante.</p>
    <p>c) Terceira parte: lingua estranxeira. A partir dun texto ou textos propostos, o aspirante deberá demostrar as súas capacidades de comprensión e expresión escritas na lingua obxecto de exame, que poderá ser inglés ou francés.</p>
    <p>d) Cuarta parte. Resposta por escrito a unha serie de cuestións relativas aos contidos das materias de Ciencias para o Mundo Contemporáneo, Filosofía e Cidadanía, Historia da Filosofía e Historia de España. </p>
    <p>5. O segundo exercicio, diferente para cada modalidade, versará sobre as materias de modalidade establecidas no artigo 7 do Decreto 126/2008, do 19 de xuño, polo que se establece a ordenación e o currículo do bacharelato na Comunidade Autónoma de Galicia. Avaliará o logro dos obxectivos propios do bacharelato e a adquisición das destrezas básicas das materias de modalidade, como a comprensión de conceptos, o manexo da linguaxe científica, a resolución de problemas e as capacidades de analizar, relacionar e sintetizar.</p>
    <p>O aspirante realizará os exercicios correspondentes ás materias obrigatorias da modalidade que seleccione, e doutras catro elixidas de acordo coas especificacións do anexo V. </p>
    <p>Para cada unha das partes do segundo exercicio integraranse nun mesmo exame cuestións das materias incluídas nelas.</p>
    <p>9. Normas de realización da proba.</p>
    <p>1. Entre as 8.30 e as 9.00 horas realizarase o chamamento para o acceso aos espazos de realización da proba. Os aspirantes identificaranse debidamente con DNI ou pasaporte antes de entrar neles.</p>
    <p>2. A sesión da mañá durará das 9.00 ás 14.30 horas e dedicarase á realización do exercicio correspondente ás materias comúns. Organizarase en dous períodos: </p>
    <p>Primeiro, das 9.00 ás 12.00 horas: realizaranse os exames correspondentes ás materias comúns Lingua Galega e Literatura (I e II) e Lingua Castelá e Literatura (I e II). Ao comezo deste período, o tribunal repartirá entre os aspirantes os exames correspondentes a ambas as dúas linguas, para que estes dosifiquen o tempo dispoñible de acordo coas súas preferencias.</p>
    <p>Segundo período, das 12.30 ás 14.30 horas: realizaranse os exames correspondentes a Lingua estranxeira (I e II) e cuestións de Ciencias para o Mundo Contemporáneo, Filosofía e Cidadanía, Historia da Filosofía e Historia de España. Igualmente, ao comezo deste período, o tribunal repartirá entre os aspirantes os dous exames para que estes dosifiquen o tempo dispoñible de acordo coas súas preferencias.</p>
    <p>3. A sesión da tarde dedicarase á realización do exercicio das materias de modalidade, de acordo coas especificacións do anexo V, e durará das 16.30 ás 20.30 horas. Organizarase en tres períodos:</p>
    <p>Primeiro, das 16.30 ás 18.00 horas: realizarase a parte ou exame correspondente ás materias de modalidade obrigatorias.</p>
    <p>Segundo, das 18.00 ás 19.00 horas: realizarase a parte segunda das probas de modalidade. Os aspirantes escollerán unha entre as dúas opcións sinaladas para esa segunda parte na modalidade de Humanidades e Ciencias Sociais ou unha entre as catro opcións da modalidade de Ciencias e Tecnoloxía.</p>
    <p>Terceiro, das 19.30 ás 20.30 horas: realizarase a parte terceira das probas de modalidade. Os aspirantes escollerán unha entre as tres opcións sinaladas para a terceira parte na modalidade de Humanidades e Ciencias Sociais ou unha entre as tres opcións sinaladas para a modalidade de Ciencias e Tecnoloxía.</p>
    <p>4. Os aspirantes poderán utilizar os seguintes materiais na realización da proba:</p>
    <p>a) Nas materias que implican operacións numéricas (exames con contidos de Matemáticas, Matemáticas Aplicadas ás Ciencias Sociais, Física e Química, Física, Química, Electrotecnia, Tecnoloxía Industrial e Economía) poderán utilizar unha calculadora científica, agás as que sexan programables, gráficas ou con capacidade para almacenar e transmitir datos.</p>
    <p>b) Nas materias de Latín e Grego, dicionario desas linguas. </p>
    <p>c) Na materia de Debuxo Técnico, portaminas ou lapis, goma, regra milimetrada, escuadro, cartabón e compás.</p>
    <p>Os aspirantes non poderán utilizar durante a realización da proba teléfono móbil nin calquera outro dispositivo de almacenamento ou transmisión de datos.</p>
    <p>10. Certificación e expedición do título.</p>
    <p>1. A acta de avaliación recollerá os resultados de cada un dos exercicios e, se é o caso, a súa validación (anexo VI).</p>
    <p>2. O tribunal deixará tamén constancia das cualificacións obtidas polos aspirantes nas diferentes partes do exercicio segundo, de materias de modalidade (anexo VII), para os efectos da certificación mencionada no número 4 deste punto.</p>
    <p>3. O tribunal utilizará os modelos que figuran nos anexos VIII e IX para expedir aos aspirantes as certificacións de ter superado algún dos exercicios ou de ser propostos para a expedición do título de bacharel.</p>
    <p>4. As persoas que superen os dous exercicios ou as que tivesen validado o primeiro exercicio e superen o segundo poderán solicitar unha certificación das cualificacións obtidas en cada unha das partes do segundo exercicio, de materias de modalidade, para que poidan xuntala á documentación de solicitude de prazas en ensinanzas de ciclos de formación profesional de grao superior. O tribunal estenderá esa certificación segundo o modelo do anexo X.</p>
    <p>5. Concluído o proceso de avaliación, a presidencia do tribunal remitirá a ficha estatística do anexo XI ao correo electrónico educadultos@edu.xunta.es do Servizo de Xestión Económica e Educación de Persoas Adultas da Dirección Xeral de Educación, Formación Profesional e Innovación Educativa.</p>
    <p>6. Concluído ese proceso de avaliación por parte do tribunal, as certificacións posteriores solicitadas polos aspirantes serán asinadas polo director ou directora e polo secretario ou secretaria do centro onde se custodia a documentación das probas.</p>
    <p>Disposición derradeira única. </p>
    <p>Esta resolución entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 14 de xaneiro de 2015</p>
    <footer><p>Manuel Corredoira López<br>Director xeral de Educación, Formación Profesional e Innovación Educativa</p></footer>

