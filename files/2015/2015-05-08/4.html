---
date: '2015-05-08'
id: G0244-060515-0001
page: 18288
number: 86
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 70/2015, do 30 de abril, polo que se declara a urxente ocupación, para
  efectos de expropiación forzosa, dos bens e dereitos necesarios para a
  realización das obras da vía variante do Tamara (concello de Negreira).
range: Decreto
url: >-
  https://www.xunta.gal/dog/Publicados/2015/20150508/AnuncioG0244-060515-0001_gl.html
---
<p>O Concello de Negreira en sesión celebrada o día dous de marzo de dous mil quince, aprobou o proxecto de obras da vía variante do Tamara, no concello de Negreira e, na do oito de abril, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada na Vicepresidencia e Consellería de Presidencia, Administracións Públicas e Xustiza, e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previamente á súa elevación ao Consello da Xunta de Galicia.</p>
    <p>O expediente contén a documentación a que se refire o artigo primeiro da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinalan o concello e o informe do técnico municipal, se pretende a construción dunha vía que uniría a rúa Castelao coa avenida de Santiago nesta vila. Con esta apertura obteríanse vías alternativas de circulación e traslado tanto do transporte escolar, posto que daría un acceso directo aos centros educativos existentes na vila, como do transporte interurbano; e acceso directo aos diferentes edificios de servizos que están na rúa Castelao, polo que esta queda liberada do tráfico que soporta na actualidade.</p>
    <p>Ademais, con esta obra preténdese resolver a canalización de augas pluviais procedentes das Brañas que están provocando con frecuencia inundacións na zona. Tamén se acadarían melloras ambientais como a recuperación da zona que se atopa degradada, sobre todo a do leito do regato e das súas beiras así como do bosque existente.</p>
    <p>A competencia para a declaración da urxente ocupación correspóndelle ao Consello da Xunta de Galicia segundo o disposto nos artigos 27.2 e 28.2 do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do trinta de abril de dous mil quince.</p>
    <h2>DISPOÑO:</h2>
    <p>Artigo único</p>
    <p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras da vía variante do Tamara, no Concello de Negreira, e deberanse, se é o caso, unha vez ocupados os terreos necesarios, obter as autorizacións que sexan necesarias dos organismos competentes, con carácter previo ao inicio das obras.</p>
    <p>Santiago de Compostela, trinta de abril de dous mil quince</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

