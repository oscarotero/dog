---
date: '2015-10-27'
id: CA04-061015-0021
page: 41398
number: 205
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 30 de setembro de 2015, da Dirección Xeral de Enerxía e Minas,
  pola que se outorgan a Unión Fenosa Distribución, S.A. as autorizacións
  administrativas previa e de construción para a infraestrutura eléctrica
  denominada LAT 132 kV Balaídos Zona Franca-Atios Balaídos, situada no termo
  municipal de Vigo (expediente IN407A 2014/160-4).
range: Resolución
url: >-
  https://www.xunta.gal/dog/Publicados/2015/20151027/AnuncioCA04-061015-0021_gl.html
---
<p>Despois de examinar o expediente instruído por pedimento da empresa Unión Fenosa Distribución, S.A., con enderezo para os efectos de notificación na avenida de Arteixo, 171, 15007 A Coruña, resultan os seguintes</p>
    <p>Antecedentes de feito.</p>
    <p>Primeiro. O 22.8.2014 a empresa Unión Fenosa Distribución, S.A. presentou, ante a Xefatura Territorial de Pontevedra da Consellería de Economía e Industria (en diante, Xefatura Territorial), a solicitude de autorización administrativa previa e de autorización administrativa de construción da infraestrutura eléctrica denominada LAT 132 kV Balaídos Zona Franca-Atios Balaídos.</p>
    <p>Esta solicitude acompañouse da seguinte documentación:</p>
    <p>• Proxecto de execución titulado LAT 132 kV Balaídos Zona Franca-Atios Balaídos, asinado polo enxeñeiro industrial do ICAI Alfonso González Álvaro (colexiado nº 2920/2130 do Colexio Nacional de Enxeñeiros do ICAI) e visado co nº 0234/14 e data 8.7.2014; e no cal figura un orzamento de 2.556.886,04 €.</p>
    <p>• Separatas técnicas do proxecto de referencia para as seguintes entidades: Concello de Vigo, Telefónica de España, R Cable y Telecomunicaciones de Galicia, S.A., Gas Natural Distribución SDG, S.A. e Augas de Galicia.</p>
    <p>Segundo. Conforme o disposto na devandita solicitude, a correspondente actuación proxéctase a requirimento de GKN e con motivo da necesitade de mellorar a súa rede de alimentación.</p>
    <p>Segundo consta no proxecto de execución, instalarase a liña eléctrica de alta tensión (LAT) 132 kV Balaídos Zona Franca-Atios Balaídos, en dobre circuíto, que partirá dun novo apoio PAS de entrada-saída do circuíto existente Atios/Balaídos (proxectado baixo a traza entre os apoios existentes 01/53 e 02/54) e discorrerá en subterráneo, ao longo de 2.005 m e dentro do termo municipal de Vigo, ata a futura subestación de Balaídos Zona Franca.</p>
    <p>Terceiro. O 1.9.2014 a Xefatura Territorial ditou resolución pola que se someteu a información pública a petición de autorización da infraestrutura eléctrica denominada LAT 132 kV Balaídos Zona Franca-Atios Balaídos (expediente IN407A 2014/160-4), que se publicou no Diario Oficial de Galicia do 23.9.2014 e no Boletín Oficial da provincia do 24.9.2014.</p>
    <p>Durante o período en que a devandita petición se someteu ao trámite de información pública non se presentaron alegacións.</p>
    <p>Cuarto. O 2.9.2014 a Xefatura Territorial trasladou as separatas técnicas do proxecto de execución, para os efectos de obter o correspondente informe, ás seguintes entidades con bens ou dereitos afectados pola mencionada infraestrutura eléctrica: Concello de Vigo, Telefónica de España, R Cable y Telecomunicaciones de Galicia, S.A., Gas Natural Distribución SDG, S.A. e Augas de Galicia.</p>
    <p>• O Concello de Vigo emitiu informe, con data 24.9.2014, no que se exixe que a infraestrutura eléctrica cumpra cos seguintes termos:</p>
    <p>– Que no primeiro tramo da traza sobre o cal se está a informar, se teñan en consideración as previsións de desenvolvemento do PXOM, nos ámbitos AA-01 (SXE) (nova subestación soterrada de Balaídos), e a APR A-3-23 AOD (desaparición da subestación aérea existente), tanto nos apoios aéreos, na nova subestación soterrada como na galería de servizos.</p>
    <p>– Que no tramo seguinte pola avenida Portanet se modifique a traza no senso de que discorra pola marxe esquerda (polo carril de aparcamento) ata pasar as pistas de atletismo, onde cruzará a calzada para seguir pola zona axardinada, como está proxectado. Desta forma non resultará afectada polas obras de remodelación do estadio municipal de Balaídos.</p>
    <p>• A empresa Telefónica de España non contestou a petición de informe nin a reiteración desta petición, entendéndose, en consecuencia, a súa conformidade coa autorización da infraestrutura eléctrica (sen prexuízo da autorización que lle corresponda outorgar), de conformidade co disposto nos artigos 127 e 131 do Real decreto 1955/2000, do 1 de decembro.</p>
    <p>• A empresa R Cable y Telecomunicaciones de Galicia, S.A. presentou escrito, con data do 30.10.2014, en que fai constar o seu condicionado técnico. Mediante escrito presentado o 21.11.2014, a empresa Unión Fenosa Distribución, S.A. prestou a súa conformidade con este condicionado.</p>
    <p>• A empresa Gas Natural Distribución SDG, S.A. presentou escrito, con data do 29.10.2014, en que fai constar o seu condicionado técnico. Mediante escrito presentado o 14.11.2014, a empresa Unión Fenosa Distribución, S.A. prestou a súa conformidade con este condicionado.</p>
    <p>• O organismo Augas de Galicia emitiu informe, con data do 17.9.2014, en que fai constar o seu condicionado técnico. Mediante escrito presentado o 10.10.2014, a empresa Unión Fenosa Distribución, S.A. prestou a súa conformidade con este informe.</p>
    <p>Quinto. O 16.4.2014 a empresa Unión Fenosa Distribución, S.A. presentou, ante a xefatura territorial, a solicitude de autorización administrativa previa e de autorización administrativa de construción dun novo proxecto para a infraestrutura eléctrica denominada LAT 132 kV Balaídos Zona Franca-Atios Balaídos, que substitúe o presentado inicialmente e no cal se atenden os condicionados técnicos exixidos polo Concello de Vigo.</p>
    <p>Esta solicitude acompañouse da seguinte documentación:</p>
    <p>• Proxecto de execución titulado LAT 132 kV Balaídos Zona Franca- Atios Balaídos, asinado polo enxeñeiro industrial do ICAI Alfonso González Álvaro (colexiado nº 2920/2130 do Colexio Nacional de Enxeñeiros do ICAI) e visado co nº 0089/15 e data do 27.3.2015; e no cal figura un orzamento de 2.752.911,10 €.</p>
    <p>Neste novo proxecto inclúese a declaración responsable, asinada polo proxectista con data do 10.2.2015, no que se acredita que o proxecto cumpre con toda a normativa que lle é de aplicación, de conformidade co exixido no artigo 53.1.b) da Lei 24/2013, do 26 de decembro, do sector eléctrico.</p>
    <p>Sexto. O 23.4.2015 a xefatura territorial trasladou este novo proxecto de execución, da infraestrutura eléctrica denominada LAT 132 kV Balaídos Zona Franca-Atios Balaídos ao Concello de Vigo.</p>
    <p>O Concello de Vigo non contestou esta petición, entendéndose, en consecuencia, a súa conformidade coa autorización da infraestrutura eléctrica recollida neste novo proxecto (sen prexuízo da autorización que lle corresponda outorgar), de conformidade co disposto nos artigos 127 e 131 do Real decreto 1955/2000, do 1 de decembro.</p>
    <p>Sétimo. Co obxecto de completar o novo proxecto de execución da citada infraestrutura eléctrica, a empresa Unión Fenosa Distribución, S.A. presentou, ante a Xefatura Territorial, a seguinte documentación:</p>
    <p>• Con data do 3.8.2015, un anexo en que se determina o sistema de ventilación necesario para a galería de cables de 15 kV (visado co nº 0089/15 e data do 30.7.2015).</p>
    <p>• Con data do 26.8.2015, un informe para xustificar o cumprimento das distancias regulamentarias cos servizos afectados e para facer aclaración sobre a galería 132 kV (visado co nº 0089/15 e data do 26.8.2015).</p>
    <p>Oitavo. O 27.8.2015 a Xefatura Territorial emitiu informe favorable sobre o novo proxecto de execución da citada infraestrutura eléctrica, no que atinxe aos requisitos técnicos para a súa execución.</p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é competente para resolver este expediente con fundamento no Estatuto de autonomía de Galicia; no Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas; no Decreto 132/1982, do 4 de novembro, sobre asunción de competencias en materia de industria, enerxía e minas e a súa asignación á Consellería de Industria, Enerxía e Comercio; no Decreto 235/2012, do 5 de decembro, polo que se fixa a estrutura orgánica da Vicepresidencia e das consellerías da Xunta de Galicia; no Decreto 110/2013, do 4 de xullo, polo que se establece a estrutura orgánica da Consellería de Economía e Industria; no Decreto 116/2014, do 11 de setembro, polo que se modifica o Decreto 110/2013; e no Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia; en relación coa Lei 24/2013, do 26 de decembro, do sector eléctrico; co Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; e coa Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Segundo. No expediente instruído para o efecto cumpríronse os trámites establecidos na Lei 24/2013, do 26 de decembro, no Real decreto 1955/2000, do 1 de decembro, e na Resolución do 19 de febreiro de 2014 da Consellería de Economía e Industria pola que se aproba o procedemento de autorización administrativa de construción.</p>
    <p>De conformidade co que antecede e no exercicio das competencias que ten atribuídas, a Dirección Xeral de Enerxía e Minas</p>
    <h2>RESOLVE:</h2>
    <p>• Outorgar a Unión Fenosa Distribución, S.A. a autorización administrativa previa e a autorización administrativa de construción da infraestrutura eléctrica denominada LAT 132 kV Balaídos Zona Franca-Atios Balaídos, situada no termo municipal de Vigo.</p>
    <p>Todo isto con suxeición ás seguintes condicións:</p>
    <p>Primeira. A infraestrutura eléctrica que se autoriza terá que realizarse de acordo coas especificacións e planos que figuran na seguinte documentación, presentada pola empresa promotora, Unión Fenosa Distribución, S.A.:</p>
    <p>• Proxecto de execución titulado LAT 132 kV Balaídos Zona Franca-Atios Balaídos, asinado polo enxeñeiro industrial do ICAI Alfonso González Álvaro (colexiado nº 2920/2130 do Colexio Nacional de Enxeñeiros do ICAI) e visado co nº 0089/15 e data do 27.3.2015; e no que figura un orzamento de 2.752.911,10 €.</p>
    <p>• Anexo a este proxecto de execución, no que se determina o sistema de ventilación necesario para a galería de cables de 15 kV, asinado polo enxeñeiro industrial do ICAI Alfonso González Álvaro e visado co nº 0089/15 e data do 30.7.2015.</p>
    <p>• Informe para xustificar o cumprimento das distancias regulamentarias cos servizos afectados e para facer aclaración sobre a galería 132 kV, asinado polo enxeñeiro industrial do ICAI Alfonso González Álvaro e visado co nº 0089/15 e data do 26.8.2015.</p>
    <p>Segunda. A empresa promotora da infraestrutura eléctrica asegurará o mantemento e a vixilancia correcta das instalacións durante a construción e despois da súa posta en servizo, co fin de garantir que en todo momento se manterán as condicións regulamentarias de seguranza.</p>
    <p>Terceira. En todo momento se deberá cumprir canto establecen os regulamentos técnicos de aplicación, así como demais normativas e directrices vixentes aplicables.</p>
    <p>Cuarta. Para introducir modificacións na infraestrutura eléctrica que afecten datos básicos do proxecto será necesaria autorización previa da Dirección Xeral de Enerxía e Minas; non obstante, a Xefatura Territorial poderá autorizar as modificacións de detalle do proxecto que resulten procedentes, comunicando á dita dirección xeral todas as resolucións que se diten en aplicación da citada facultade.</p>
    <p>Quinta. O prazo para a posta en marcha da infraestrutura eléctrica que se autoriza será de doce meses, contados a partir da data da última autorización administrativa necesaria para a súa execución.</p>
    <p>Unha vez construídas estas instalacións, a empresa promotora deberá presentar a solicitude de posta en servizo ante a Xefatura Territorial, quen deberá emitila despois das comprobacións técnicas que considere oportunas.</p>
    <p>Sexta. Canto aos bens e dereitos afectados pola infraestrutura eléctrica que se autoriza e adscritos ás distintas administracións, organismos ou empresas de servizo público ou de servizos de interese xeral (relacionadas no antecedente de feito cuarto da presente resolución), a empresa promotora procederá a realizar as correspondentes afeccións de acordo cos condicionados e informes emitidos por estes.</p>
    <p>Sétima. A Administración resérvase para si o dereito a deixar sen efecto estas autorizacións por incumprimento das condicións estipuladas, pola facilitación de datos inexactos ou por calquera outra causa legal ou regulamentaria que así o prevexa.</p>
    <p>Oitava. Estas autorizacións outórganse sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras correspondentes.</p>
    <p>Contra a presente resolución, que non é definitiva en vía administrativa, poderase interpoñer recurso de alzada ante o conselleiro de Economía e Industria no prazo dun mes contado a partir do día seguinte ao da súa notificación ou publicación, de acordo co disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común, sen prexuízo de que os interesados poidan interpoñer calquera outro recurso que consideren pertinente.</p>
    <p>Santiago de Compostela, 30 de setembro de 2015</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

