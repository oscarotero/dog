---
date: '2015-10-27'
id: G0244-191015-0007
page: 41252
number: 205
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 150/2015, do 8 de outubro, polo que se aproba a bandeira da Entidade
  Local Menor de Pazos de Reis, no concello de Tui.
range: Decreto
url: >-
  https://www.xunta.gal/dog/Publicados/2015/20151027/AnuncioG0244-191015-0007_gl.html
---
<p>A Entidade Local Menor de Pazos de Reis, no concello de Tui (Pontevedra), considerou conveniente organizar correctamente o seu emblema municipal para perpetualo coa simboloxía adecuada e conforme as normas da heráldica. Para iso, e de acordo coas facultades que lle confiren as disposicións legais vixentes, elevou o informe histórico-heráldico, coa correspondente proposta de representación gráfica da bandeira, para a súa aprobación definitiva.</p>
    <p>A competencia exclusiva en materia de adopción, modificación ou rehabilitación dos emblemas heráldicos dos concellos e doutras entidades locais corresponde á Comunidade Autónoma galega, segundo o disposto polo artigo 27.2º do Estatuto de autonomía de Galicia.</p>
    <p>O expediente tramitouse conforme as normas de procedemento establecidas na Lei 7/1985, do 2 de abril, reguladora das bases de réxime local; na Lei 5/1997, do 22 de xullo, de Administración local de Galicia; no Decreto 19/2010, do 11 de febreiro, polo que se aproba o Regulamento de símbolos das entidades locais de Galicia, e no Real decreto 2568/1986, do 10 de decembro, que aproba o Regulamento de organización, funcionamento e réxime xurídico das corporacións locais.</p>
    <p>Na súa virtude, visto o informe emitido pola Comisión de Heráldica da Xunta de Galicia e por proposta da persoa titular da Vicepresidencia e Consellería de Presidencia, Administracións Públicas e Xustiza, e logo da deliberación do Consello da Xunta de Galicia na súa reunión do día oito de outubro de dous mil quince,</p>
    <h2>DISPOÑO:</h2>
    <p>Artigo único. Aprobar a bandeira da Entidade Local Menor de Pazos de Rei, no concello de Tui, que figura como anexo, organizada do seguinte xeito:</p>
    <p>«O pano verde co muro de amarelo sumado da cruz trifoliada do mesmo. Terciado ao batente de amarelo».</p>
    <p>Santiago de Compostela, oito de outubro de dous mil quince</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <h2>ANEXO</h2>
    <footer><p><img src="/dog/Publicados/2015/20151027/AnuncioG0244-191015-0007_gl-web-images/bandera_fmt.jpeg" alt="missing image file"></p></footer>

