---
date: '2015-07-06'
id: G0164-260615-0005
page: 27991
number: 125
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  DECRETO 93/2015, do 18 de xuño, polo que se autoriza o cambio da denominación
  da Escola de Negocios Caixanova, centro adscrito á Universidade de Vigo que,
  por cambio de titularidade, pasa a denominarse Escuela de Negocios Afundación.
range: Decreto
url: >-
  https://www.xunta.gal/dog/Publicados/2015/20150706/AnuncioG0164-260615-0005_gl.html
---
<p>A Lei 6/2013, do 13 de xuño, do Sistema universitario de Galicia, establece o procedemento para a creación e recoñecemento de universidades, centros universitarios e autorización de estudos na Comunidade Autónoma de Galicia.</p>
    <p>O Decreto 259/1994, do 29 de xullo, establece, con carácter xeral, o procedemento para a creación e recoñecemento de universidades, centros universitarios e autorización de estudos na Comunidade Autónoma de Galicia.</p>
    <p>O Decreto 445/2009, do 23 de decembro, aproba a adscrición da Escola de Negocios Caixanova (resultado da fusión da Caixa de Aforros de Vigo, Ourense e Pontevedra), á Universidade de Vigo e autoriza a implantación das ensinanzas conducentes ao título de grao en Administración e Dirección de Empresas (ADE). </p>
    <p>As entidades Caixa Galicia e Caixanova fusiónanse dando lugar á Caixa de Aforros de Galicia, Vigo, Ourense e Pontevedra.</p>
    <p>A Fundación Especial Novacaixagalicia Obra Social modifica os seus estatutos, tal e como consta na escritura notarial do 26 de xuño de 2014, e pasa a ser unha fundación ordinaria denominada Fundación Galicia Obra Social.</p>
    <p>A Fundación Galicia Obra Social (en diante, Afundación) ten a súa orixe na transformación da Caixa de Aforros de Galicia, Vigo, Ourense e Pontevedra, que, previa segregación do ámbito financeiro en favor de NCG Banco, S.A., mantén a xestión da obra benéfico-social que, na actualidade, continúa desenvolvendo.</p>
    <p>Con data do 28 de abril de 2015 a Universidade de Vigo solicita a modificación da denominación da Escola de Negocios Caixanova, centro adscrito á Universidade de Vigo que, por cambio de titularidade, pasa a denominarse Escuela de Negocios Afundación, e remite o correspondente acordo do Consello de Goberno e informe favorable do seu Consello Social, unha vez concedida a conformidade do cambio de titularidade pola Comunidade Autónoma de Galicia, de acordo co establecido nos artigos 5 e 8 da Lei orgánica 6/2001, do 21 de decembro, de universidades e modificacións posteriores.</p>
    <p>Con base no recollido no artigo 3.2.c) do Decreto 98/2014, do 17 de xullo, polo que se aproba o Regulamento do Consello Galego de Universidades, corresponde ao Consello Galego de Universidades emitir informe sobre a proposta de creación, modificación ou supresión de centros universitarios, de institutos universitarios de investigación ou de calquera estrutura docente ou investigadora no territorio de Galicia. </p>
    <p>Na súa virtude, en aplicación da normativa vixente, unha vez aprobado polo Consello de Goberno da Universidade de Vigo o 27 de marzo de 2015, e recibido informe favorable do seu Consello Social o 15 de abril de 2015; logo do informe favorable do Consello Galego de Universidades, en uso das atribucións conferidas pola Lei 1/1983, do 22 de febreiro, reguladora da Xunta e da súa Presidencia, por proposta do conselleiro de Cultura, Educación e Ordenación Universitaria e logo da deliberación do Consello da Xunta de Galicia na súa reunión do día dezaoito de xuño de dous mil quince,</p>
    <h2>DISPOÑO:</h2>
    <p>Artigo único. Cambio da denominación</p>
    <p>Autorízase o cambio da denominación da Escola de Negocios Caixanova, centro adscrito á Universidade de Vigo que, por cambio de titularidade, pasa a denominarse Escuela de Negocios Afundación.</p>
    <p>Disposición derradeira primeira. Habilitación para o desenvolvemento normativo</p>
    <p>Autorízase o conselleiro de Cultura, Educación e Ordenación Universitaria para que, no ámbito das súas competencias, dite as disposicións necesarias para o desenvolvemento deste decreto.</p>
    <p>Disposición derradeira segunda. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, dezaoito de xuño de dous mil quince</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Román Rodríguez González<br>Conselleiro de Cultura, Educación e Ordenación Universitaria</p>

