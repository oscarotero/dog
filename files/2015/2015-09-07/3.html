---
date: '2015-09-07'
id: C3K1-020915-0004
page: 36052
number: 170
agency: Consellería de Sanidade
section: III. Outras disposicións.
title: >-
  RESOLUCIÓN do 1 de setembro de 2015 pola que se procede a publicar o acordo de
  colaboración entre o organismo autónomo Servizo Galego de Saúde e a
  Consellería de Medio Ambiente, Territorio e Infraestruturas, polo que se
  determina o marco das encomendas que efectúe o organismo autónomo á
  consellería e ás entidades instrumentais adscritas a esta, no ámbito da
  contratación pública en materia de obras de infraestruturas sanitarias.
range: Resolución
url: >-
  https://www.xunta.gal/dog/Publicados/2015/20150907/AnuncioC3K1-020915-0004_gl.html
---
<p>A Lei 14/2013, do 26 de decembro, de racionalización do sector público autonómico, regula a colaboración no ámbito do sector público autonómico, partindo dos principios de colaboración, cooperación e asistencia recíprocas, co fin de garantir a eficacia do sector público e o uso eficiente dos recursos públicos.</p>
    <p>Asemade, introduce no seu artigo 8, como novidade, o concepto de autoprovisión de bens e servizos dentro do propio sector público, de tal xeito que «cando os medios de que dispoñan resulten insuficientes para o cumprimento e a realización dos seus fins institucionais, acudirán con preferencia á cooperación, colaboración e asistencia doutros órganos da Administración xeral da comunidade autónoma ou doutras entidades do sector público autonómico que si dispoñan de medios de que precisan».</p>
    <p>Prevese que esta colaboración no ámbito interno do sector público se faga efectiva a través de certos instrumentos, tales como protocolos de colaboración, grupos de traballo, encomendas de xestión ou mediante acordos de colaboración ou cooperación para o desempeño de tarefas comúns, entre outros instrumentos.</p>
    <p>Coa finalidade de dar cumprimento ao disposto no artigo 8.4 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, procédese a publicar no Diario Oficial de Galicia o acordo de colaboración entre o organismo autónomo Servizo Galego de Saúde e a Consellería de Medio Ambiente, Territorio e Infraestruturas, polo que se determina o marco das encomendas que efectúe o organismo autónomo á consellería e ás entidades instrumentais adscritas a esta, no ámbito da contratación pública en materia de obras de infraestruturas sanitarias, aprobado no Consello da Xunta de Galicia do 15 de xullo de 2015.</p>
    <p>Para xeral coñecemento, disponse a súa publicación como anexo a esta resolución.</p>
    <p>Santiago de Compostela, 1 de setembro de 2015</p>
    <footer><p>Rocío Mosquera Álvarez<br>Conselleira de Sanidade</p></footer>
    <h2>ANEXO</h2>
    <h2>Acordo de colaboración entre o organismo autónomo Servizo Galego de Saúde<br>e a Consellería de Medio Ambiente, Territorio e Infraestruturas, polo que se determina o marco das encomendas que efectúe o organismo autónomo á consellería e ás entidades instrumentais adscritas a esta, no ámbito da contratación pública en materia de obras de infraestruturas sanitarias</h2>
    <p>Primeiro. Suxeitos.</p>
    <p>O dito acordo subscríbeno o organismo autónomo Servizo Galego de Saúde (entidade encomendante), a Consellería de Medio Ambiente, Territorio e Infraestruturas e as seguintes entidades públicas instrumentais adscritas a esta:</p>
    <p>– A entidade pública empresarial Augas de Galicia, creada pola Lei 9/2010, do 4 de novembro, de augas de Galicia, e cuxo estatuto foi aprobado polo Decreto 32/2012, do 12 de xaneiro. </p>
    <p>– O organismo autónomo Instituto Galego da Vivenda e Solo, creado pola Lei 3/1998, do 27 de abril. </p>
    <p>– A Axencia Galega de Infraestruturas, creada en virtude da autorización prevista na disposición adicional cuarta da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e polo Decreto 173/2011, do 4 de agosto, polo que se aproban os seus estatutos. </p>
    <p>– O organismo autónomo Instituto de Estudos do Territorio, creado en virtude do mandato recollido na Lei 10/1995, do 23 de novembro, de ordenación do territorio de Galicia, na Lei 6/2007, do 11 de maio, de medidas urxentes en materia de ordenación do territorio e urbanismo, e cuxos estatutos foron aprobados polo Decreto 244/2011, do 29 de decembro. </p>
    <p>– A Sociedade Pública de Investimentos de Galicia, S.A. –en diante, SPI– creada en virtude do mandato recollido na disposición adicional número 12 da Lei de orzamentos xerais da Comunidade Autónoma para o ano 1997, mediante o Decreto 56/1997, do 6 de marzo, onde se aproban os seus estatutos.</p>
    <p>– Xestión do Solo de Galicia-Xestur, S.A., sociedade constituída o 23 de decembro de 2013, que ten por obxecto social a elaboración de estudos urbanísticos, incluíndo a redacción de plans de ordenación e proxectos de urbanización, así como a iniciativa para a súa tramitación e aprobación; o desenvolvemento da actividade urbanizadora, que comprende tanto a promoción e preparación do solo, a renovación ou remodelación urbana, a realización de obras de infraestrutura urbana ou a dotación de servizos para a execución dos plans de ordenación; a xestión e explotación de obras e servizos resultantes da urbanización, no caso de obter a concesión ou acabar o convenio correspondente, conforme as normas aplicables a cada caso, así como calquera outra actividade relacionada coas expresadas nos puntos anteriores, incluso a construción, alugamento e expropiación de naves, vivendas e locais industriais e comerciais.</p>
    <p>Segundo. Actividades a que se refire</p>
    <p>O acordo de colaboración ten por obxecto establecer o marco das encomendas que efectúe o Servizo Galego de Saúde á CMATI para desenvolver as actividades xurídicas ou de carácter material, técnico ou de servizos propias da preparación, selección de contratista e adxudicación e execución de obras en materia de infraestruturas sanitarias, exixidas de acordo co Real decreto lexislativo 3/2011, do 14 de novembro, polo que se aproba o texto refundido da Lei de contratos do sector público.</p>
    <p>Terceiro. Natureza e alcance da xestión</p>
    <p>O obxecto do acordo é propiciar unha colaboración eficiente entre os diferentes departamentos da Xunta de Galicia para levar a cabo determinadas tarefas de marcado carácter técnico como son os proxectos e as obras das infraestruturas sanitarias, aproveitando os recursos e medios propios dispoñibles no sector público autonómico. Trátase, por tanto, de optimizar o aproveitamento dos medios propios, cumprindo coas directrices establecidas para estes supostos na Lei 14/2013, do 26 de decembro, de racionalización do sector público autonómico.</p>
    <p>Ademais, tal como consta expresamente no acordo, a realización das actividades encomendadas de xestión por parte da Consellería de Medio Ambiente, Territorio e Infraestruturas ou das entidades instrumentais adscritas a ela terá carácter gratuíto e non xerará nin se liquidará taxa de ningunha natureza a favor delas.</p>
    <p>Cuarto. Prazo de vixencia</p>
    <p>O acordo de colaboración terá un prazo de duración inicial dun (1) ano desde a súa data de formalización, polo que substitúe e deixa sen efecto o acordo asinado polas mesmas partes con data do 12 de xuño de 2014. </p>
    <p>O dito prazo prorrogarase automaticamente por períodos dun (1) ano, agás que algunha das partes exprese a vontade da súa resolución cunha antelación mínima dun mes á data do seu remate. </p>

