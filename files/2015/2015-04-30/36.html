---
date: '2015-04-30'
id: CA04-101014-0008
page: 16921
number: 81
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 29 de setembro de 2014, da Dirección Xeral de Enerxía e Minas,
  pola que se ordena a publicación, no Diario Oficial de Galicia, do Acordo do
  Consello da Xunta de Galicia do 25 de setembro de 2014, polo que se aproba
  definitivamente o proxecto do Parque Eólico Mondigo como proxecto sectorial de
  incidencia supramunicipal, así como as disposicións normativas contidas no
  mencionado proxecto.
range: Resolución
url: >-
  https://www.xunta.gal/dog/Publicados/2015/20150430/AnuncioCA04-101014-0008_gl.html
---
<p>En cumprimento do disposto no artigo 13.5 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, esta dirección xeral dispón que se publique no Diario Oficial de Galicia o acordo adoptado polo Consello da Xunta de Galicia na súa reunión do 25 de setembro de 2014, cuxa parte dispositiva é o seguinte texto literal:</p>
    <p>«1. Aprobar definitivamente o proxecto sectorial de incidencia supramunicipal denominado Parque Eólico Mondigo, promovido por Esus Energía Renovable, S.L.</p>
    <p>2. De conformidade co contido do Acordo do Consello da Xunta de Galicia do 1 de outubro de 1997, polo que se aproba o Plan eólico de Galicia como proxecto sectorial de incidencia supramunicipal, modificado mediante o Acordo do 5 de decembro de 2002, o planeamento nos concellos de Trabada e Ribadeo queda vinculado ás determinacións contidas no proxecto sectorial que se aproba».</p>
    <p>De conformidade co artigo 4 da Lei 10/1995, modificado pola disposición adicional segunda da Lei 6/2007, do 11 de maio, de medidas urxentes en materia de ordenación do territorio e do litoral de Galicia, publícanse como anexo a esta resolución as disposicións normativas do proxecto sectorial denominado Parque Eólico Mondigo.</p>
    <p>Santiago de Compostela, 29 de setembro de 2014</p>
    <footer><p>Ángel Bernardo Tahoces<br>Director xeral de Enerxía e Minas</p></footer>
    <h2>ANEXO<br>Disposicións normativas do proxecto sectorial</h2>
    <p>I. Relación co planeamento urbanístico vixente e proposta de modificación.</p>
    <p>I.1. Relación co planeamento municipal.</p>
    <p>I.1.1. Adecuación ao planeamento municipal de Ribadeo.</p>
    <p>Para o concello de Ribadeo resulta de aplicación o Plan xeral de ordenación urbana de 1977, aprobado de forma definitiva o 14 de marzo de 1977 e publicado no BOP do 25 de marzo. </p>
    <p>As actuacións previstas no concello de Ribadeo son a instalación de aeroxeradores, a reparación e o acondicionamento das vías existentes, a execución de vías de acceso aos aeroxeradores e gabias, coas superficies de ocupación que se indican na seguinte táboa:</p>
    <table>
     <tbody>
      <tr>
       <td>Concepto</td>
       <td>Superficie (m2)</td>
      </tr>
      <tr>
       <td>Aeroxeradores: zapatas</td>
       <td>1.444</td>
      </tr>
      <tr>
       <td>Aeroxeradores: plataformas de montaxe</td>
       <td>5.400</td>
      </tr>
      <tr>
       <td>Vías existentes</td>
       <td>9.898</td>
      </tr>
      <tr>
       <td>Vías novas</td>
       <td>11.080</td>
      </tr>
      <tr>
       <td>Gabias</td>
       <td>9.154</td>
      </tr>
     </tbody>
    </table>
    <p>Táboa 7. Superficies de ocupación no concello de Ribadeo</p>
    <p>A superficie ocupada polo conxunto das instalacións é de 36.976 m2.</p>
    <p>En canto ás características das parcelas afectadas, a meirande parte atópanse en cotas altas, polo tanto, son parcelas con vexetación tipo monte baixo.</p>
    <p>Polas características do solo, o solo afectado polo proxecto está cualificado segundo o Plan xeral de ordenación urbana de 1977 como solo rústico de protección forestal.</p>
    <p>Entre os usos autorizados pola Comunidade Autónoma neste tipo de solo están, segundo o recollido nas alíneas f) e m) do artigo 33 da Lei 2/2010: centros de produción, servizo, transporte e abastecemento de enerxía eléctrica.</p>
    <p>Polo que respecta ás normas de protección do ambiente, non se prevén actividades que poidan xerar contaminación de augas por verteduras nin emisión de contaminante atmosféricos.</p>
    <p>Tal e como se reflicte no artigo 37 da Lei 2/2010, os usos relacionados coas infraestruturas eléctricas deberán ser autorizados con licenza municipal directa polo Concello de Ribadeo.</p>
    <p>Tratándose de solo rústico, seralle de aplicación o disposto na Lei 9/2002, do 30 de decembro, de ordenación urbanística e protección do medio rural de Galicia, para o solo rústico, de acordo coa disposición transitoria primeira, alínea f), sen prexuízo de maiores limitacións establecidas no planeamento vixente.</p>
    <p>I.1.2. Adecuación ao planeamento municipal de Trabada.</p>
    <p>Para o concello de Trabada resultan de aplicación as normas complementarias e subsidiarias de planeamento da provincia de Lugo (Resolución do 14 de maio de 1991; DOG nº 133, do 12 de xullo), a Lei 9/2002, do 30 de decembro, de ordenación urbanística e protección do medio rural de Galicia, coas modificacións derivadas da Lei 15/2004, do 29 de decembro; a Lei 6/2008, do 19 de xuño, de medidas urxentes en materia de vivenda e solo, pola que se modifica a Lei 9/2002, do 30 de decembro, de ordenación urbanística e protección do medio rural de Galicia, e a Lei 2/2010, do 25 de marzo, de medidas urxentes de modificación da Lei 9/2002, así como as correspondentes normativas sectoriais que sexan de aplicación.</p>
    <p>As actuacións previstas no concello de Trabada son a instalación de aeroxeradores, a reparación e o acondicionamento das vías existentes, a execución de vías de acceso aos aeroxeradores e gabias, coas superficies de ocupación que se indican na seguinte táboa:</p>
    <table>
     <tbody>
      <tr>
       <td>Concepto</td>
       <td>Superficie (m2)</td>
      </tr>
      <tr>
       <td>Aeroxeradores: zapatas</td>
       <td>3.971</td>
      </tr>
      <tr>
       <td>Aeroxeradores: plataformas de montaxe</td>
       <td>14.850</td>
      </tr>
      <tr>
       <td>Vías existentes</td>
       <td>14.725</td>
      </tr>
      <tr>
       <td>Vías novas</td>
       <td>50.577</td>
      </tr>
      <tr>
       <td>Gabias</td>
       <td>48.025</td>
      </tr>
     </tbody>
    </table>
    <p>Táboa 8. Superficies de ocupación no concello de Trabada</p>
    <p>A superficie ocupada polo conxunto das instalacións é de 132.148 m2.</p>
    <p>En canto ás características das parcelas afectadas, a meirande parte atópanse en cotas altas, polo tanto, son parcelas con vexetación tipo monte baixo.</p>
    <p>Polas características do solo, o solo afectado polo proxecto está cualificado segundo as normas complementarias e subsidiarias de planeamento da provincia de Lugo como solo rústico sen especial protección.</p>
    <p>Entre os usos autorizados pola Comunidade Autónoma neste tipo de solo están, segundo o recollido nas alíneas f) e m) do artigo 33 da Lei 2/2010: centros de produción, servizo, transporte e abastecemento de enerxía eléctrica.</p>
    <p>Polo que respecta ás normas de protección do ambiente, non se prevén actividades que poidan xerar contaminación de augas por verteduras, nin emisión de contaminante atmosféricos.</p>
    <p>Tal e como se reflicte no artigo 37 da Lei 2/2010, os usos relacionados coas infraestruturas eléctricas deberán ser autorizados con licenza municipal directa polo Concello de Trabada.</p>
    <p>Tratándose de solo rústico, seralle de aplicación o disposto na Lei 9/2002, do 30 de decembro, de ordenación urbanística e protección do medio rural de Galicia, para o solo rústico, de acordo coa disposición transitoria primeira, alínea f), sen prexuízo de maiores limitacións establecidas no planeamento vixente.</p>
    <p>I.1.3. Proposta de modificación do planeamento local dos concellos de Trabada e Ribadeo.</p>
    <p>Na modificación do planeamento local de Trabada e Ribadeo cualificarase o solo como solo rústico de protección de infraestruturas, na superficie indicada nos planos e P2.6_nova ordenación proposta, coa seguinte normativa:</p>
    <p>1. Ámbito e licenzas.</p>
    <p>Comprende esta categoría a área delimitada no plano correspondente, destinada á instalación de infraestruturas enerxéticas vinculadas á utilización do recurso natural: vento.</p>
    <p>A poligonal do Parque Eólico Mondigo é de 43.827.097 m2.</p>
    <p>2. Condicións de uso.</p>
    <p>Os usos citados destinados á instalación de infraestruturas enerxéticas vinculadas á utilización do vento como recurso natural, para poderen implantarse nesta categoría de solo, deberán contar, ademais de coa correspondente avaliación ambiental, coa aprobación do proxecto sectorial.</p>
    <p>Usos permitidos: nesta categoría de solos quedan permitidos os usos para situación de infraestruturas e as súas zonas de afección destinadas ao aproveitamento do vento como recurso natural para a produción de enerxía (parques eólicos), así como os usos agrícolas e gandeiros sen máis limitación que a necesaria protección das infraestruturas enerxéticas e das actividades forestais, mantendo as plantacións unha distancia mínima de 200 m do aeroxerador máis próximo.</p>
    <p>3. Condicións de edificación e estéticas.</p>
    <p>As edificacións e instalacións proxectadas deberán adaptarse ao ambiente en que se sitúen.</p>
    <p>O edificio de control ocupa unha superficie en planta de 322 m2, cuxo aspecto exterior se acomodará á arquitectura tradicional, mediante o acabamento das súas fachadas con revestimento de pedra da zona (cuarcita de Trabada) e realizando a cuberta con lousa.</p>
    <p>Os aeroxeradores serán de cor gris claro ou similar e con acabamento semimate, carecerán de arestas vivas ou de superficies metálicas reflectoras.</p>
    <p>4. Condicións de servizos.</p>
    <p>De acordo co previsto no artigo 42 da Lei 2/2010, do 25 de marzo, de medidas urxentes de modificación da Lei 9/2002, do 30 de decembro, de ordenación urbanística e protección do medio rural de Galicia, o promotor da infraestrutura deberá resolver pola súa conta os servizos de:</p>
    <p>– Acceso rodado.</p>
    <p>– Abastecemento de auga.</p>
    <p>– Saneamento e depuración.</p>
    <p>– Enerxía eléctrica.</p>
    <p>I.2. Prazo.</p>
    <p>A adecuación do plan urbanístico municipal vixente no proxecto sectorial deberá realizarse coa redacción e tramitación:</p>
    <p>– Da primeira modificación puntual que por calquera causa acorde o Concello, que obviamente pode ser expresamente para esta adaptación.</p>
    <p>– Da revisión do plan urbanístico municipal vixente.</p>
    <p>– Da adaptación do plan á Lei 2/2010, do 25 de marzo, de medidas urxentes de modificación da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>I.3. Eficacia.</p>
    <p>De acordo co establecido no artigo 24 da Lei 10/1995, a aprobación definitiva do proxecto sectorial polo Consello da Xunta, seguindo o procedemento establecido no artigo 25, á marxe de cando adecúen o plan, implica para os concellos afectados a obrigación de conceder a licenza de obras para as consecuentes instalacións, seguindo os trámites previstos na lexislación de réxime local e do procedemento administrativo común.</p>
    <p>II. Cualificación das obras e instalacións como de marcado carácter territorial.</p>
    <p>En concordancia co establecido no Plan sectorial eólico de Galicia, aprobado polo Consello da Xunta do 1 de outubro de 1997 (DOG do 15 de novembro) e por Acordo do 5 de decembro de 2002 (DOG do 3 de xaneiro de 2003), polo que se aproba definitivamente a modificación do proxecto sectorial de incidencia supramunicipal, e de conformidade co establecido na Lei 2/2010, do 25 de marzo, de medidas urxentes de modificación da Lei 9/2002, do 30 de decembro, de ordenación urbanística e protección do medio rural de Galicia, que modifica o texto da disposición adicional primeira da Lei 10/1995, do 23 de novembro, de ordenación do territorio de Galicia, o presente proxecto sectorial cualifica expresamente de marcado carácter territorial as obras e instalacións do Parque Eólico Mondigo.</p>
    <p>En consecuencia, non se requirirá autorización urbanística previa para as instalacións incluídas no proxecto sectorial que aprobe o Consello da Xunta de Galicia.</p>

