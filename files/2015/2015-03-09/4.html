---
date: '2015-03-09'
id: CA02-270215-0004
page: 9534
number: 46
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 18 de febreiro de 2015, da Xefatura Territorial da Coruña, pola
  que se aproba a renovación do Plan de aproveitamento específico da anguía na
  desembocadura do río Tambre para o ano 2015.
range: Resolución
url: >-
  https://www.xunta.gal/dog/Publicados/2015/20150309/AnuncioCA02-270215-0004_gl.html
---
<p>Antecedentes de feito.</p>
    <p>Primeiro. Con data do 31 de outubro de 2014 a Confraría de Pescadores San Bartolomé de Noia (A Coruña), de acordo co previsto no artigo 9 do Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia, presentou a solicitude de renovación do Plan de aproveitamento específico da anguía na bacía do río Tambre para o ano 2015. </p>
    <p>Segundo. De acordo co establecido no artigo 9.3 do Decreto 130/2011, o plan que se aproba foi sometido a informe da Consellería de Medio Rural e do Mar, por afectar a zona de desembocadura, e do departamento da Xunta de Galicia con competencia en materia de biodiversidade.</p>
    <p>Terceiro. Segundo establece o artigo 9.2 do Decreto 130/2011, a renovación dos plans de aproveitamento procederá sempre que non se pretendan modificacións no referente ao incremento do esforzo de pesca ou a modificación de zonas dentro da bacía fluvial, e sempre que os informes técnicos con que conte o Servizo Provincial de Conservación da Natureza non aconsellen modificacións do plan vixente, criterios que se cumpren segundo a proposta de resolución do Servizo de Conservación da Natureza da Coruña.</p>
    <p>Fundamentos de dereito.</p>
    <p>Primeiro. O Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia, regula a pesca profesional da anguía mediante a aprobación e renovación de plans de aproveitamento específicos no marco do plan de xestión aprobado pola Comisión Europea mediante a Decisión do 1 de outubro de 2010 e o artigo 88.2 do Decreto 130/1997, do 14 de maio, polo que se aproba o Regulamento de ordenación da pesca fluvial e de ecosistemas acuáticos continentais de Galicia.</p>
    <p>Segundo. A competencia para ditar a resolución de renovación dos plans de aproveitamento específico correspóndelle ao xefe territorial da Consellería de Medio Ambiente, Territorio e Infraestruturas, conforme o establecido no artigo 9.4 do Decreto 130/2011, do 9 de xuño, polo que se regula a pesca profesional da anguía nas augas continentais competencia da Comunidade Autónoma de Galicia, e o disposto no Decreto 44/2012, do 19 de xaneiro, polo que se establece a estrutura orgánica da Consellería de Medio Ambiente, Territorio e Infraestruturas.</p>
    <p>Visto o exposto nos antecedentes, o Decreto 130/2011, do 9 de xuño, e demais normativa de pertinente e xeral aplicación,</p>
    <h2>RESOLVO:</h2>
    <p>Aprobar a renovación do Plan de aproveitamento específico da anguía na desembocadura do río Tambre para o ano 2015, que figura como anexo a esta resolución.</p>
    <p>Contra esta resolución, que non esgota a vía administrativa, poderase interpor recurso de alzada ante o conselleiro de Medio Ambiente, Territorio e Infraestruturas no prazo dun mes contado a partir do día seguinte ao da súa publicación, de acordo co disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>A Coruña, 18 de febreiro de 2015</p>
    <footer><p>José Antonio Álvarez Vidal<br>Xefe territorial da Coruña</p></footer>
    <h3>ANEXO<br>Plan de aproveitamento específico da anguía na desembocadura do<br>río Tambre para o ano 2015</h3>
    <p>a) Artes de pesca.</p>
    <p>Nasa tipo voitirón con rede de malla non inferior a 14 mm, medidos en diagonal e mollada.</p>
    <p>As ringleiras de nasas deberán situarse en dirección paralela á corrente, non podendo cruzarse nin na canle nin no estuario.</p>
    <p>As artes de pesca de cada ringleira deberán estar unidas por unha corda en cada extremo dunha boia, dun tamaño mínimo de 20 cm. Na de menor dimensión indicarase o folio da embarcación a que pertence.</p>
    <p>Programarase o tendido das artes de xeito que sempre quede libre un largo de río suficiente para o normal movemento das especies piscícolas migradoras.</p>
    <p>b) Zonas de pesca dentro da bacía fluvial.</p>
    <p>Delimitación: tramo do río Tambre comprendido entre a liña que une Punta Testal con Punta Requeixo e A Ponte Nafonso (exceptúase a zona de desembocadura do río Tines delimitada no mapa nº 10 do Decreto 75/2013).</p>
    <p>c) Período de pesca.</p>
    <p> Desde o día 1 de maio ata o 30 de setembro de 2015. </p>
    <p>d) Número de días previsto da actividade.</p>
    <p>Os labores de pesca suspenderanse desde as 12.00 horas dos sábados ata as 12.00 horas dos luns, con carácter xeral. O número máximo previsto de días de actividade ao longo da tempada será de 131.</p>
    <p>e) Proposta de horas de pesca diarias.</p>
    <p>O horario de pesca estará comprendido entre as 12.00 horas do luns e as 12.00 horas do sábado, cun máximo de 8 horas diarias de traballo, debendo ser levantadas diariamente as nasas.</p>
    <p>f) Proposta de número de aparellos ou artes de pesca por persoa.</p>
    <p>O número de artes de pesca que se empregarán non poderá ser superior a dez (10) por tripulante. Ningún tripulante poderá facerse cargo das artes asignadas a outro tripulante.</p>
    <p>g) Proposta de cotas de captura diarias ou por tempada de pesca.</p>
    <p>Total admisible de capturas por tempada de pesca: 1.000 kg. Unha vez alcanzado o total admisible de capturas pecharase a temporada.</p>
    <p>A dimensión mínima das anguías capturadas será de 20 cm.</p>
    <p>Devolverase ao río calquera outra especie que entre nas artes.</p>
    <p>Só se autoriza a captura da anguía na fase do seu ciclo vital denominada «anguía amarela», e deberanse devolver á auga, inmediatamente despois da súa captura, todos os exemplares con signos externos propios da fase denominada “anguía prateada”.</p>
    <p>h) Relación de embarcacións e de membros da asociación participantes no plan.</p>
    <p>Embarcación Benigna, con matrícula 3ªCO-7-2015 e tripulada por José Martínez González e Celsa Gil Conejo.</p>
    <p>Embarcación Baña, con matrícula 3ªCO-7-2580 e tripulada por Jesús Suárez Rey e Enrique Suárez Rey.</p>
    <p>i) Proposta de sistema de rexistro das capturas e de remisión de datos ao Servizo de Conservación da Natureza da Coruña.</p>
    <p>Cada mes, a confraría remitirá ao Servizo de Conservación da Natureza unha declaración das capturas totais, especificando o total mensual de cada embarcación, así como os días traballados. Así mesmo, remitirase o parte dos exemplares capturados e devoltos de lamprea, zamborca e salmón, se for o caso.</p>
    <p>j) Proposta de sistema de comercialización das capturas e o seu control.</p>
    <p>A comercialización levarase a cabo na lonxa de Noia; os participantes no plan teñen a obriga de entregar a totalidade das capturas. </p>
    <p>Cada mes, xunto cos partes de capturas, os participantes no plan remitirán ao Servizo de Conservación da Natureza o xustificante de venda en lonxa.</p>

