---
date: '2015-07-24'
id: G0164-170715-0015
page: 30941
number: 139
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  DECRETO 102/2015, do 9 de xullo, polo que se acorda a extinción da Axencia
  para a Xestión Integrada, Calidade e Avaliación da Formación Profesional.
range: Decreto
url: >-
  https://www.xunta.gal/dog/Publicados/2015/20150724/AnuncioG0164-170715-0015_gl.html
---
<p>A Lei 3/2002, do 29 de abril, de medidas de réxime fiscal e administrativo, creou no seu artigo 37 a Axencia para a Xestión Integrada, Calidade e Avaliación da Formación Profesional, como un ente de dereito público dos previstos no artigo 12.1.b) do texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro, adscrito á Consellería de Educación e Ordenación Universitaria.</p>
    <p>O dito artigo 12 do texto refundido da Lei de réxime financeiro e orzamentario de Galicia foi derrogado pola Lei 16/2010, do 17 de decembro, de organización e funcionamento da Administración xeral e do sector público autonómico de Galicia, que establecía na súa disposición transitoria terceira un réxime transitorio para as entidades instrumentais creadas con anterioridade á súa entrada en vigor, establecendo que continuarían rexéndose pola súa normativa específica mentres non se procedese a adaptar a súa regulación ás determinacións contidas no título III desta lei, adaptación que debía realizarase mediante decreto da Xunta de Galicia no prazo dun ano desde a súa entrada en vigor.</p>
    <p>A Axencia para a Xestión Integrada, Calidade e Avaliación da Formación Profesional non chegou a adaptarse ás previsións da Lei 16/2010, do 17 de decembro, como se prevía na súa disposición transitoria terceira para as entidades instrumentais creadas con anterioridade á súa entrada en vigor.</p>
    <p>Por outra banda, as funcións e competencias que a Lei 3/2002, do 29 de abril, atribuíu á Axencia para a Xestión Integrada, Calidade e Avaliación da Formación Profesional, foron asumidas posteriormente póla Dirección Xeral de Educación, Formación Profesional e Innovación Educativa, que as exercerá a través da Subdirección Xeral de Formación Profesional, en virtude do Decreto 4/2013, do 10 de xaneiro, polo que se establece a estrutura orgánica da Consellería de Cultura, Educación e Ordenación Universitaria.</p>
    <p>Así mesmo, e malia a que no momento da creación da Axencia, a Lei 3/2002, do 29 de abril, prevía a dotación con medios persoais, materiais e orzamentarios para o cumprimento das súas funcións, a dita previsión legal de dotación de medios non se fixo efectiva, e non figuran nos orzamentos xerais da Comunidade Autónoma dotacións orzamentarias para a Axencia nin conta com persoal adscrito, nin conta com medios persoais nin materiais adscritos.</p>
    <p>En virtude do exposto, co obxecto de racionalizar a organización administrativa evitando duplicidades de funcións en distintos órganos administrativos, por proposta do conselleiro de Cultura, Educación e Ordenación Universitaria e logo da deliberación do Consello da Xunta de Galicia na súa reunión do nove de xullo de dous mil quince,</p>
    <h2>DISPOÑO:</h2>
    <p>Artigo 1. Obxecto</p>
    <p>Acordar a extinción da Axencia para a Xestión Integrada, Calidade e Avaliación da Formación Profesional.</p>
    <p>Artigo 2. Funcións e competencias</p>
    <p>As funcións atribuídas á Axencia para a Xestión Integrada, Calidade e Avaliación da Formación Profesional quedan asumidas pola Dirección Xeral de Educación, Formación Profesional e Innovación educativa, que as exercerá a través da Subdirección Xeral de Formación Profesional.</p>
    <p>Disposición derradeira única. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, nove de xullo de dous mil quince</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Román Rodríguez González<br>Conselleiro de Cultura, Educación e Ordenación Universitaria</p>

