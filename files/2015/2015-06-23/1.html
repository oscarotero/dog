---
date: '2015-06-23'
id: CA01-190615-0002
page: 24981
number: 117
agency: Consellería de Facenda
section: III. Outras disposicións.
title: >-
  DECRETO 85/2015, do 18 de xuño, polo que se modifica o Decreto 34/2015, do 5
  de marzo, polo que se aproba a oferta de emprego público correspondente a
  prazas de persoal funcionario e laboral da Administración da Comunidade
  Autónoma de Galicia para o ano 2015.
range: Decreto
url: >-
  https://www.xunta.gal/dog/Publicados/2015/20150623/AnuncioCA01-190615-0002_gl.html
---
<p>A Lei 36/2014, do 26 de decembro, de orzamentos xerais do Estado para 2015, establece no seu artigo 21.un determinadas regras que limitan a incorporación de persoal de novo ingreso no sector público para este exercicio. Así, no número un.1 prohibe a incorporación do persoal de novo ingreso e os procesos de consolidación de emprego temporal. O número un.2, como excepción á regra anterior, autoriza unha taxa de reposición de efectivos do cincuenta por cento para diversos sectores administrativos taxados. Pola súa parte, o número un.3 establece as regras para calcular a taxa de reposición de efectivos baseadas, en síntese, na diferenza entre as altas e as baixas definitivas producidas no exercicio 2014, no sector de que se trate.</p>
    <p>Estas normas teñen carácter básico de conformidade co número sete do mesmo artigo, polo que son de obrigado cumprimento para as administracións e as entidades que integran o sector público, que se enumeran no artigo 20.un da mesma lei, entre as cales se inclúen as administracións das comunidades autónomas.</p>
    <p>No <em>Diario Oficial de Galicia</em> do 10 de marzo de 2015 publicouse o Decreto 34/2015, do 5 de marzo, polo que se aproba a oferta de emprego público correspondente a prazas de persoal funcionario e laboral da Administración da Comunidade Autónoma de Galicia para o ano 2015, que inclúe 265 prazas de novo ingreso, cumpríndose as previsións establecidas na norma básica para o cálculo da taxa de reposición do cincuenta por cento, considerándose no dito cálculo exclusivamente as altas e as baixas producidas no ano 2014, nos sectores con taxa autorizada.</p>
    <p>Non obstante, no texto do decreto aparecen referencias que poden dar lugar a interpretacións erróneas sobre o cumprimento da taxa de reposición establecida, polo que cómpre modificar o Decreto 34/2015, do 5 de marzo, polo que se aproba a oferta de emprego público correspondente a prazas de persoal funcionario e laboral da Administración da Comunidade Autónoma de Galicia para o ano 2015, atendendo ao requirimento do 30 de abril de 2015 da Secretaría de Estado de Orzamentos e Gastos do Ministerio de Facenda e Administracións Públicas.</p>
    <p>Polo exposto, dando conta á Comisión de Persoal, e de conformidade co establecido no artigo 13.2.g) da Lei 2/2015, do 29 de abril, do emprego público de Galicia, por proposta do conselleiro de Facenda e logo de deliberación do Consello da Xunta de Galicia, na súa reunión do día dezaoito de xuño de dous mil quince,</p>
    <footer><p>DISPOÑO:</p></footer>
    <p>Artigo único. <em>Modificación do Decreto 34/2015, do 5 de marzo, polo que se aproba a oferta de emprego público correspondente a prazas de persoal funcionario e laboral da Administración da Comunidade Autónoma de Galicia para o ano 2015</em></p>
    <p>O Decreto 34/2015, do 5 de marzo, polo que se aproba a oferta de emprego público correspondente a prazas de persoal funcionario e laboral da Administración da Comunidade Autónoma de Galicia para o ano 2015, queda modificado como segue:</p>
    <p>Un. O parágrafo sexto do preámbulo queda redactado da seguinte maneira:</p>
    <p>«Nesta oferta inclúense as prazas que figuran no anexo I e II tendo en conta o número de xubilacións producidas durante o ano 2014, as excedencias concedidas, as baixas definitivas e os reingresos producidos».</p>
    <p>Dous. Engádese un número 4 ao artigo 1, coa seguinte redacción:</p>
    <p>«Todas as prazas incluídas neste artigo se ofertan con cargo á taxa de reposición de efectivos prevista para o ano 2015».</p>
    <p>Disposición derradeira única. <em>Entrada en vigor</em></p>
    <p>Este decreto entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, dezaoito de xuño de dous mil quince</p>
    <footer><p>Alberto Núñez Feijóo<br>Presidente</p><p>Valeriano Martínez García<br>Conselleiro de Facenda</p></footer>

