---
date: '2015-04-21'
id: G0244-140415-0001
page: 15195
number: 74
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 10 de abril de 2015, da Secretaría Xeral de Medios, pola que se
  amplía o crédito inicial das axudas económicas dirixidas a empresas que
  realicen publicacións periódicas escritas integramente en galego.
range: Resolución
url: >-
  https://www.xunta.gal/dog/Publicados/2015/20150421/AnuncioG0244-140415-0001_gl.html
---
<p>A Resolución do 31 de decembro de 2014, que regula as axudas a empresas que realicen publicacións periódicas escritas integramente en galego publicada no DOG núm. 17, do 27 de xaneiro de 2015, establece as bases reguladoras e a convocatoria para a concesión destas subvencións.</p>
    <p>O artigo 2 desta resolución establece a contía inicial dos créditos destinados a financiar estas axudas, sen prexuízo de posteriores modificacións orzamentarias. Así, existindo crédito dispoñible na aplicación orzamentaria 04.20.151A.470.0, cómpre ampliar o importe dos créditos inicialmente asignados coa finalidade de manter esta acción de fomento en niveis adecuados.</p>
    <p>Polo exposto e tendo en conta as áreas de competencia adscritas funcionalmente á Presidencia da Xunta de Galicia, artigo único, punto 3, e disposición transitoria segunda do Decreto 12/2012, do 4 de xaneiro, polo que se establecen os órganos superiores e de dirección dependentes da Presidencia da Xunta de Galicia,</p>
    <h2>DISPOÑO:</h2>
    <p>Artigo único.</p>
    <p>Primeiro. Ampliar o importe da contía máxima dos créditos destinados a dar cobertura orzamentaria á Resolución do 31 de decembro de 2014 pola que se establecen axudas económicas, en réxime de concorrencia non competitiva, dirixidas a empresas que realicen publicacións periódicas escritas integramente en galego en cento sesenta mil euros (160.000,00 €), con cargo á aplicación orzamentaria 04.20.151A.470.0, de forma que o importe total será de douscentos un mil trescentos corenta e un euros (201.341,00 €).</p>
    <p>Segundo. A presente modificación non afecta o prazo establecido na referida resolución para a presentación de solicitudes.</p>
    <p>Santiago de Compostela, 10 de abril de 2015</p>
    <footer><p>Mª del Mar Sánchez Sierra<br>Secretaria xeral de Medios</p></footer>

