---
date: '2015-08-21'
id: G0165-110815-0005
page: 34409
number: 159
agency: Consellería do Medio Rural e do Mar
section: VI. Anuncios. a) Administración autonómica.
title: >-
  EDICTO do 24 de xullo de 2015, do Xurado Provincial de Clasificación de Montes
  Veciñais en Man Común de Pontevedra, polo que se dá publicidade ao acordo
  sobre o deslindamento parcial realizado entre as comunidades de montes
  veciñais en man común de Laxos e Cardecide e a de Pazo, do concello de Cuntis,
  respecto do lindeiro común dos seus montes.
range: Edicto
url: >-
  https://www.xunta.gal/dog/Publicados/2015/20150821/AnuncioG0165-110815-0005_gl.html
---
<p>Para os efectos previstos nos artigos 53 da Lei 7/2013, do 28 de xuño, de montes de Galicia, dáse publicidade ao acordo do Xurado Provincial de Clasificación de Montes Veciñais en Man Común de Pontevedra, en sesión que tivo lugar o día 30 de xuño de 2015, adoptou o seguinte acordo en relación co deslindamento parcial entre as comunidades de montes veciñais en man común de Laxos e Cardecide e a comunidade de Pazo, no concello de Cuntis respecto do lindeiro común dos seus montes.</p>
    <p>Antecedentes feitos:</p>
    <p>Primeiro. A Lei 7/2012, do 28 de xuño, de montes de Galicia (DOG número 140, do 23 de xullo), na súa disposición derradeira segunda modifica o artigo 25 da Lei 13/1989, do 10 de outubro, de montes veciñais en man común e elimina a obriga da Administración forestal de proceder ao deslindamento e sinalamento dos montes veciñais. Polo tanto, esta competencia corresponde ás comunidades propietarias consonte os artigos 53 e 54 da Lei de montes de Galicia.</p>
    <p>Segundo. Con data do 26.10.2012, a CMVMC de Laxos e Cardecide comunícalle ao Xurado de MVMC de Pontevedra o acordo coa CMVMC de Pazo de límites entre ambas as comunidades. Logo de requirimento de documentación consta no expediente a seguinte documentación consonte o artigo 53 da Lei 7/2012: acto de conciliación no Xulgado de Cuntis, certificados de aprobación en Asemblea Xeral de ambas comunidades e cartografía dixital.</p>
    <p>Terceiro. Con data do 21.2.2015, publícase no DOG número 21 a revisión de esbozo da CMVMC de Laxes e Cardecide: Anuncio do 5 de decembro de 2014, do Xurado Provincial de Clasificación de Montes Veciñais en Man Común de Pontevedra, polo que se dá publicidade do Acordo do 8 de outubro de 2014 sobre a adaptación do esbozo do monte veciñal Laxos e Cardecide, do concello de Cuntis.</p>
    <p>Cuarto. Con data do 8.6.2015, o xefe da Sección de Topografía informa: «publícase no DOG o anuncio do Xurado Provincial de clasificación de MVMC de Pontevedra, polo que se dá publicidade ao Acordo do 8 de outubro de 2014 sobre a adaptación do esbozo do monte veciñal Laxos e Cardecide, no Concello de Cuntis. Este deslindamento abrangue máis terreos que os definidos na revisión de esbozo aprobada, é dicir, marcan unha liña partindo dun encravado e pasando a un monte veciño privado (punto número 1)».</p>
    <p>Quinto. Descrición da liña poligonal que determina o deslindamento de mutuo acordo entre os montes veciñais en man común de Laxos-Cardecide e Pazo realizado polo enxeñeiro operador José Manuel Mesego Fernández e formada polos seguintes puntos (UTM ETRS89): punto 1. Esquina da cerrada do piñeiro x=537.951,057 y=4.719.806,728. Punto 2. Outeiro do Home de Pé x=537.734,886 y=4.719.813,987. Punto 3. Pedra de referencia x=537.111,957 y=4.719.853,793. Punto 2. Eira do Castro x=536.816,841 y=4.719.872,650.</p>
    <p>Por todo o exposto, informo de xeito favorable ao deslindamento solicitado sempre que se respecten os encravados existentes e se limite o deslindamento ás zonas estremeiras de terreos clasificados como montes veciñais en man común das comunidades de Laxos-Cardecide e Pazo.</p>
    <p>Consideracións xurídicas:</p>
    <p>Primeira. A Lei 7/2012, do 28 de xuño, de montes de Galicia, na súa disposición transitoria décimo cuarta, establece que para adecuar as avinzas realizada con anterioridade á entrada en vigor desta lei ao procedemento de deslindamento entre montes veciñais en man común previstos nos artigos 53 e 54, deberán publicarse no <em>Diario Oficial de Galicia </em>a resolución do xurado.</p>
    <p>Segunda. Da documentación achegada polas comunidades e do informe técnico do Servizo de Montes desta xefatura territorial, conclúese que a avinza entre a CMVMC de Laxos e Cardecide a CMVMC de Pazo e congruente coa respectiva resolución de clasificación e cos lindeiros nela descritos.</p>
    <p>Vista a avinza presentada, a documentación achegada con esta e o informe técnico do Servizo de Montes da Xefatura Territorial da Consellería do Medio Rural e do Mar en Pontevedra este xurado, en atención ao disposto nos artigos 53, 54 e na disposición transitoria décimo cuarta da Lei 7/2013, de montes de Galicia, por unanimidade,</p>
    <h2>acorda:</h2>
    <p>Primeiro. Aprobar a avinza realizada entre a CMVMC de Laxos e Cardecide e a CMVMC de Pazo (Cuntis) respecto do seu lindeiro común nos termos indicados no antecedente de feito quinto e segundo os planos topográficos achegados e validados mediante informe técnico do Servizo de Montes.</p>
    <p>Segundo. Notificar este acordo ás comunidades propietarias afectadas e publicalo no <em>Diario Oficial de Galicia</em> para dar cumprimento ao disposto na Lei 7/2012, do 28 de xuño, de montes de Galicia.</p>
    <p>Contra a presente resolución que pon fin á vía administrativa poderase interpoñer con carácter potestativo recurso de reposición perante o Xurado Provincial de Clasificación de Montes Veciñais en Man Común de Pontevedra no prazo dun mes, ou ben interpoñer directamente recurso contencioso-administrativob ante o Xulgado do Contencioso-Administrativo de Pontevedra no prazo de dous meses contados desde o día seguinte ao da presente notificación, de acordo co disposto no artigo 116 da Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, e nos artigos 8 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Pontevedra, 24 de xullo de 2015</p>
    <footer><p>Miguel Ángel Pérez Dubois<br>Presidente do Xurado de Montes</p></footer>

