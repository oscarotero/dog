---
date: '2015-12-21'
id: C3K1-111215-0001
page: 47538
number: 242
agency: Consellería de Sanidade
section: III. Outras disposicións.
title: >-
  RESOLUCIÓN do 10 de decembro de 2015, da Secretaría Xeral Técnica da
  Consellería de Sanidade, pola que se declara de interese galego a Fundación
  Instituto Médico Quirúrgico San Rafael (Fundación IMQ San Rafael) e se ordena
  a súa inscrición no Rexistro de Fundacións de Interese Galego.
range: Resolución
url: >-
  https://www.xunta.gal/dog/Publicados/2015/20151221/AnuncioC3K1-111215-0001_gl.html
---
<p>Unha vez examinado o expediente de declaración de interese galego e a inscrición no Rexistro de Fundacións de Interese Galego da Fundación Instituto Médico Quirúrgico San Rafael (Fundación IMQ San Rafael), dítase a presente resolución baseada nos feitos e fundamentos de dereito que se expoñen a seguir:</p>
    <p>Feitos</p>
    <p>Primeiro. Benigna Peña Sánchez, presidenta do Padroado da fundación, formulou unha solicitude de clasificación para os efectos da súa inscrición no Rexistro de Fundacións de Interese Galego.</p>
    <p>Segundo. A Fundación Instituto Médico Quirúrgico San Rafael (Fundación IMQ San Rafael) foi constituída en escritura pública outorgada na Coruña o 30.7.2015, ante o notario Francisco Manuel Ordóñez Armán, co número de protocolo 2083, por Benigna Peña Sánchez, Francisco Javier Peña García, Gonzalo Peña Pérez, José Cuenca Castillo e Joaquín Mosquera Oses, que actúan no seu nome propio e dereito.</p>
    <p>Terceiro. Segundo consta no artigo 6 dos seus estatutos, a Fundación ten por obxecto:</p>
    <p>1º. O desenvolvemento e o fomento da investigación biomédica e a súa promoción no ámbito da Comunidade Autónoma de Galicia, co fin de favorecer a aplicación de novos produtos, técnicas e tecnoloxías para o tratamento e a prevención das enfermidades co máximo nivel que ofreza, en cada momento, a comunidade científica.</p>
    <p>2º. A promoción da saúde en xeral, a través da docencia e da divulgación.</p>
    <p>3º. A organización de actividades de formación continua dirixidas ao colectivo de profesionais sanitarios.</p>
    <p>4º. O apoio, cos seus recursos e coñecementos, ao desenvolvemento e á protección de colectivos vulnerables ou desfavorecidos.</p>
    <p>Cuarto. Na escritura de constitución constan os datos relativos á personalidade da fundadora; á súa capacidade e vontade de constituír a Fundación conforme os preceptos da Lei 12/2006, do 1 de decembro, de fundacións de interese galego; a dotación; os estatutos e a identificación dos membros do padroado. </p>
    <p>Quinto. Nos estatutos da Fundación consta a denominación e natureza, o domicilio, obxecto e finalidade, as regras para a aplicación das rendas aos fins fundacionais e para a determinación dos beneficiarios e a designación do Padroado inicial.</p>
    <p>Sexto. O Padroado inicial da fundación está formado por Benigna Peña Sánchez, como presidenta; Aquilino Peña Sánchez, como vicepresidente; Francisco Javier Peña García, como secretario, Gonzalo Peña Pérez, José Cuenca Castillo e Joaquín Mosquera Oses, como vogais.</p>
    <p>Sétimo. A comisión integrada polos secretarios xerais técnicos de todas as consellerías elevou ao vicepresidente e conselleiro de Presidencia, Administracións Públicas e Xustiza a proposta de clasificación como de interese sanitario da Fundación Instituto Médico Quirúrgico San Rafael (Fundación IMQ San Rafael), dado o seu obxecto e finalidade, polo que, ao cumprírense os requisitos exixidos na Lei 12/2006 e de conformidade co establecido no artigo 51 do Decreto 14/2009, do 21 de xaneiro, polo que se aproba o Regulamento de fundacións de interese galego, e o artigo 7 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, o protectorado será exercido polo departamento da Xunta que teña atribuídas as competencias correspondentes aos fins fundacionais.</p>
    <p>Oitavo. De conformidade coa dita proposta, por Orde da Vicepresidencia e Consellería de Presidencia, Administracións Públicas e Xustiza do 4 de novembro de 2015, clasificouse como de interese sanitario a Fundación Instituto Médico Quirúrgico San Rafael (Fundación IMQ San Rafael) e adscribiuse á Consellería de Sanidade para os efectos do exercicio das funcións de protectorado.</p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral, conforme a lei, e o artigo 27.26 do Estatuto de autonomía para Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, en relación co Decreto 41/2013, do 21 de febreiro, polo que se establece a estrutura orgánica da Consellería de Sanidade, correspóndelle á dita consellería a declaración de interese galego, mediante resolución publicada no <em>Diario Oficial de Galicia</em>, e a inscrición no Rexistro de Fundacións de Interese Galego da Fundación Instituto Médico Quirúrgico San Rafael (Fundación IMQ San Rafael), así como o exercicio das funcións de protectorado e as demais que correspondan á Xunta de Galicia, de conformidade co indicado no dito regulamento.</p>
    <p>Terceiro. Á vista do que antecede e tendo en consideración o establecido na normativa de aplicación en materia de fundacións de interese galego, e nas demais normas de xeral e pertinente aplicación, en uso das competencias atribuídas polo Decreto 41/2013, do 21 de febreiro, polo que se establece a estrutura orgánica da Consellería de Sanidade,</p>
    <h2>RESOLVO:</h2>
    <p>Primeiro. Declarar de interese galego a Fundación Instituto Médico Quirúrgico San Rafael (Fundación IMQ San Rafael), ao cumpriren os seus estatutos as prescricións que para tal efecto sinala a vixente lexislación en materia de fundacións de interese galego.</p>
    <p>Segundo. Ordenar a súa inscrición no Rexistro de Fundacións de Interese Galego, sección da Consellería de Sanidade.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, de fundacións de interese galego, no Decreto 14/2009, do 21 de xaneiro, polo que se aproba o Regulamento de fundacións de interese galego, e no Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, así como na demais normativa que resulte de aplicación, onde se establecen especialmente as obrigas de dar publicidade suficiente do seu obxecto e actividades, a ausencia de ánimo de lucro na prestación dos seus servizos, así como a presentación anual da documentación contable e do plan de actuación ante o protectorado, que será exercido pola Consellería de Sanidade.</p>
    <p>Contra esta resolución, que non pon fin á vía administrativa, pode interporse recurso de alzada ante o conselleiro de Sanidade, no prazo dun mes contado desde o día seguinte ao da súa publicación, segundo o disposto nos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 10 de decembro de 2015</p>
    <footer><p>Josefina Monteagudo Romero<br>Secretaria xeral técnica da Consellería de Sanidade</p></footer>

