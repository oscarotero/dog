---
date: '2015-04-28'
id: O150-200415-0004
page: 16214
number: 79
agency: Escola Galega de Administración Pública
section: III. Outras disposicións.
title: >-
  RESOLUCIÓN do 10 de abril de 2015 pola que se convoca unha xornada sobre as
  futuras leis de procedemento administrativo e de réxime xurídico do sector
  público a exame.
range: Resolución
url: >-
  https://www.xunta.gal/dog/Publicados/2015/20150428/AnuncioO150-200415-0004_gl.html
---
<p>Dentro do plan de actividades da Escola Galega de Administración Pública para o ano 2015 e de acordo coas funcións atribuídas pola Lei 4/1987, do 27 de maio, de creación da Escola, modificada pola Lei 10/1989, do 10 de xullo, convócase unha xornada sobre as futuras leis de procedemento administrativo e de réxime xurídico do sector público a exame, conforme as seguintes bases:</p>
    <p>1. Obxectivos.</p>
    <p>A Lei 30/1992, do 26 de novembro, de réxime xurídico das administracións públicas e do procedemento administrativo común supuxo a unificación nun único texto normativo dos aspectos organizativos da Administración e da súa actividade. A aprobación polo Consello de Ministros dos anteproxectos de Lei de réxime xurídico do sector público e do procedemento administrativo común supón a volta a unha regulación diferenciada de ambas as dúas materias. Estas dúas normas esenciais para o funcionamento das administracións públicas poñen de relevo a importancia da xornada que se convoca, que analizará o contido de ambos os dous anteproxectos, dedicando especial atención ás novidades máis destacadas.</p>
    <p>2. Contidos.</p>
    <p>Serán tratados, entre outros, os seguintes temas:</p>
    <p>– Análise do anteproxecto de Lei do procedemento administrativo común das administracións públicas.</p>
    <p>– Análise do anteproxecto de Lei de réxime xurídico do sector público (ALRXSP).</p>
    <p>– Dixitalización e garantías xurídicas nos anteproxectos de Lei do procedemento administrativo común das administracións públicas e de Lei de réxime xurídico do sector público.</p>
    <p>3. Destinatarios.</p>
    <p>Empregados das administracións públicas de Galicia, tanto autonómica coma local e de xustiza, das universidades do Sistema universitario de Galicia, persoal das entidades do sector público, xuristas, profesionais e interesados en xeral.</p>
    <p>4. Desenvolvemento.</p>
    <p>Lugar: EGAP, rúa Madrid, 2-4, Santiago de Compostela.</p>
    <p>Data: 6 de maio de 2015.</p>
    <p>Horario: mañá.</p>
    <p>Duración: 4 horas lectivas.</p>
    <p>5. Número de prazas.</p>
    <p>Limitado pola capacidade do local.</p>
    <p>6. Inscrición.</p>
    <p>As persoas interesadas deberán formalizar a súa inscrición a través da área de matrícula da web da EGAP: https://egap.xunta.es/matricula/</p>
    <p>O prazo para inscribirse estará aberto desde o día seguinte ao da publicación desta resolución no <em>Diario Oficial de Galicia</em> ata as 11.00 horas do día 5 de maio de 2015.</p>
    <p>Poderá obterse calquera outra información, desde as 8.30 ás 14.30 horas, nos teléfonos: 981 54 62 41; 981 54 62 39.</p>
    <p>7. Modificacións.</p>
    <p>A EGAP reserva para si a facultade de interpretar e de resolver as incidencias que poidan xurdir no desenvolvemento desta xornada, así como a facultade de cancelala se o escaso número de solicitudes non xustificase a súa realización.</p>
    <p>8. Certificado de asistencia oficial.</p>
    <p>Ao final da xornada entregarase un certificado de asistencia a aquelas persoas inscritas que tivesen participado asiduamente e sempre que a súa asistencia fose igual ou superior ao 90 % das horas lectivas programadas; para estes efectos, todos os alumnos deberán identificarse nos preceptivos controis de asistencia. Neste documento aparecerán, de forma expresa, o contido, a carga lectiva, a data, o lugar de realización e o selo oficial da institución.</p>
    <p>Santiago de Compostela, 10 de abril de 2015</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

