---
date: '2015-06-11'
id: C3K1-050615-0001
page: 22743
number: 109
agency: Consellería de Sanidade
section: I. Disposicións xerais.
title: >-
  ORDE do 29 de maio de 2015 que modifica a Orde do 18 de novembro de 2014 pola
  que se regulan a composición e o funcionamento da Comisión Galega de
  Coordinación e Seguimento da Actividade fronte á Infección por VIH/sida e
  outras Infeccións de Transmisión Sexual (ITS).
range: Orde
url: >-
  https://www.xunta.gal/dog/Publicados/2015/20150611/AnuncioC3K1-050615-0001_gl.html
---
<p>A Orde do 4 de febreiro de 2004, modificada pola Orde do 18 de maio de 2007, creou a Comisión Galega de Coordinación e Seguimento da Actividade fronte á Infección por VIH/sida, e estas foron modificadas pola Orde do 18 de novembro de 2014 pola que se regulan a composición e o funcionamento da Comisión Galega de Coordinación e Seguimento da Actividade fronte á Infección por VIH/sida e outras Infeccións de Transmisión Sexual (ITS), como órgano asesor das autoridades sanitarias e adaptándoa á situación actual e ás novas necesidades de xeito que se inclúan os obxectivos, funcións e sectores implicados na loita contra o VIH e as demais ITS.</p>
    <p>O novo plan de loita contra o VIH e as ITS en Galicia pretende integrar todas as partes implicadas neste esforzo promovendo a súa participación. Deste xeito, procúrase ter en conta todos os puntos de vista e aproveitar os seus coñecementos e experiencias para ofrecer unha resposta integral (biopsicosocial) e integrada (todos os servizos) ás persoas afectadas por estas infeccións.</p>
    <p>As actividades de loita contra a infección polo VIH e outras ITS desenvólvenas entidades que traballan en diferentes eidos como o sanitario, social, educativo, xuvenil ou asociativo, nos cales se atopan equipos de profesionais multidisciplinares. A coordinación dos esforzos de todas as entidades e profesionais involucrados é un labor complexo pero necesario para acadar unha resposta efectiva e eficiente a esta enfermidade.</p>
    <p>Seguindo este criterio, regulouse a composición desta comisión pola Orde do 18 de novembro (DOG do 24 de novembro de 2014), e deuse cabida nela a múltiples sectores profesionais que traballan nestes eidos. No entanto as educadoras e os educadores sociais, que con frecuencia forman parte dos equipos de prevención e apoio ás persoas afectadas, non están representadas. Con esta modificación na composición da orde trátase de posibilitar a representación deste sector profesional co fin de que poida achegar a súa experiencia e visión socioeducativa. </p>
    <p>Na súa virtude, e facendo uso das facultades que me confire o artigo 34.6 da Lei 1/1983, do 22 de febreiro, de normas reguladoras da Xunta e da súa presidencia,</p>
    <h2>DISPOÑO:</h2>
    <p>Artigo único. Modificación da Orde do 18 de novembro de 2014 pola que se regulan a composición e o funcionamento da Comisión Galega de Coordinación e Seguimento da Actividade fronte á Infección por VIH/sida e outras Infeccións de Transmisión Sexual (ITS).</p>
    <p>O artigo 4.1.c) da Orde do 18 de novembro de 2014 pola que se regulan a composición e o funcionamento da Comisión Galega de Coordinación e Seguimento da Actividade fronte á Infección por VIH/sida e outras Infeccións de Transmisión Sexual (ITS) queda modificado como segue:</p>
    <p>Un. Engádese un novo ordinal ao artigo 4.1.c), que queda redactado como segue:</p>
    <p>«16º. Unha persoa proposta polo Colexio de Educadoras e Educadores Sociais de Galicia».</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 29 de maio de 2015</p>
    <footer><p>Rocío Mosquera Álvarez<br>Conselleira de Sanidade</p></footer>

