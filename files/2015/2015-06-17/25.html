---
date: '2015-06-17'
id: CA04-200515-0016
page: 24126
number: 113
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 15 de maio de 2015, da Xefatura Territorial da Coruña, pola que
  se concede a autorización administrativa previa de construcción e declaración
  de utilidade pública dunha instalación eléctrica no concello da Laracha
  (expediente IN407A 2014/180-1).
range: Resolución
url: >-
  https://www.xunta.gal/dog/Publicados/2015/20150617/AnuncioCA04-200515-0016_gl.html
---
<p>Expediente: IN407A 2014/180-1.</p>
    <p>Promotor: Hidroeléctrica de Laracha, S.L.</p>
    <p>Instalación: centro de seccionamento O Toural.</p>
    <p>Concello: A Laracha.</p>
    <p>Feitos.</p>
    <p>1. O 13 de novembro de 2014 o promotor solicitou a autorización administrativa previa, autorización administrativa de construción e a declaración de utilidade pública da instalación eléctrica indicada.</p>
    <p>2. Características técnicas:</p>
    <p>Novo CS tipo PFU-5 no que se instalará un transformador de 50 kVA, catro celas de liña e unha cela de protección para o CT proxectado.</p>
    <p>Reforma das seguintes liñas:</p>
    <p>– LMT Cillobre-Vista Alegre: reforma dun tramo de LMT A Medoña-Erboedo-O Campo da Ran-Villamir-Borreiro (expediente 51762) reforma tramo con lonxitude de 471 m.</p>
    <p>– LMT Erboedo (expedientes 52155-51762) reforma tramo lonxitude total 125 m.</p>
    <p>– LMT A Riba, Coiro (expediente 162/99) substitución do apoio nº 3 tipo HV-15/1,600.</p>
    <p>Para alimentar o CS proxectado e realizar o enlace coas liñas de media tensión se proxectan diferentes tramos de liñas de media tensión subterráneas:</p>
    <p>– LMT Cillobre-Vista Alegre (expediente 51762): tramo con lonxitude total de 70 m.</p>
    <p>– LMT Erboedo (expediente 51762) tramo con lonxitude total de 35 m.</p>
    <p>– LMT A Riba, O Coiro (expediente 162/99) tramo con lonxitude total de 220 m.</p>
    <p>3. O proxecto someteuse ao trámite de información pública mediante resolución publicada nos seguintes medios:</p>
    <p>– Resolución información pública: 5 de decembro de 2014.</p>
    <p>DOG: 15 de xaneiro de 2015.</p>
    <p>BOP: 22 de decembro de 2014.</p>
    <p>Xornal La Voz de Galicia: 24 de decembro de 2014.</p>
    <p>Taboleiro de anuncios do concello: certificado do secretario municipal recibido o 5 de febreiro de 2015.</p>
    <p>Ao mesmo tempo realizáronse notificacións individuais aos titulares que figuran na relación de bens e dereitos afectados.</p>
    <p>No certificado de exposición pública do concello indícase que non se formularon alegacións.</p>
    <p>4. Durante o período en que se someteu o trámite de información pública foron presentadas as seguintes alegacións.</p>
    <p>– José Mañana Ramilo.</p>
    <p>Solicita declarar a improcedencia do proxecto alegando, en síntese, o seguinte:</p>
    <p>A obra é innecesaria, e só pretende alterar a localización dos apoios existentes no prexuízo do alegante.</p>
    <p>Na relación de bens e dereitos afectados non se atopa a canalización soterrada que discorre pola beira do seu predio.</p>
    <p>Os planos do proxecto non reflicten a realidade do terreo.</p>
    <p>O centro de seccionamento está á beira do río Anllóns, nunha zona que ten protección de vistas e que está sometida ás posibles enchentes do río.</p>
    <p>Hidroeléctrica de Laracha non entrou en detalles de indemnizacións, nin acordos económicos, co reclamante.</p>
    <p>Destas alegacións déuselle traslado ao promotor que contestou, en síntese, o seguinte:</p>
    <p>A necesidade do proxecto deriva da construción do centro de seccionamento e a conexión coas redes actualmente existentes. A solución adoptada xustifícase por razóns técnicas, e de respecto das servidumes do río Anllóns.</p>
    <p>As instalacións soterradas non discorrerán sobre o predio do interesado, senón sobre o dominio público viario.</p>
    <p>Os planos do proxecto axústanse á realidade do terreo.</p>
    <p>No referente ás afeccións sobre o río Anllóns, Hidroeléctrica de Laracha, S.L. está a tramitar as autorizacións correspondentes ante os organismos afectados.</p>
    <p>O interesado non quixo negociar con Hidroeléctrica de Laracha, S.L., as servidumes necesarias para a construción do proxecto.</p>
    <p>5. Solicitouse o preceptivo informe aos seguintes organismos.</p>
    <p>– Concello da Laracha: consta informe favorable e condicionado técnico aceptado polo promotor.</p>
    <p>– Augas de Galicia: consta informe favorable e condicionado técnico aceptado polo promotor.</p>
    <p>– Deputación da Coruña: non consta informe polo que se entende a conformidade co proxecto.</p>
    <p>– Servizo de Urbanismo da Xefatura Territorial de Medio Ambiente, Territorio e Infraestruturas: consta informe en que indica que non foi presentada a solicitude de autorización autonómica previa á licenza municipal, autorización que é preceptiva para a parte das obras que se atopan en solo rústico de protección natural. O promotor en resposta indica que xa foi presentada no Concello da Laracha a solicitude de autorización autonómica previa.</p>
    <p>6. Os servizos técnicos da xefatura territorial emitiron informe favorable sobre a dita solicitude.</p>
    <p>Consideracións legais e técnicas.</p>
    <p>1. Lexislación de aplicación:</p>
    <p>– Lei 30/1992, do 26 de novembro, de réxime xurídico das administracións públicas e do procedemento administrativo común (BOE núm. 285, do 27 de novembro), modificada pola Lei 4/1999, do 13 de xaneiro (BOE núm. 16, do 19 de xaneiro e BOE núm. 30, do 4 de febreiro).</p>
    <p>– Lei 24/2013, do 26 de decembro, do sector eléctrico (BOE núm. 310, do 27 de decembro).</p>
    <p>– Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica (BOE núm. 310, do 27 de decembro).</p>
    <p>– Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-LAT 01 a 09 (BOE núm. 68, do 19 de marzo).</p>
    <p>– Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23 (BOE núm. 139, do 9 de xuño).</p>
    <p>– Real decreto 842/2002, do 2 de agosto, polo que se aproba o Regulamento electrotécnico para baixa tensión (BOE núm. 224, do 18 de setembro).</p>
    <p>– Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas (BOE núm. 246, do 14 de outubro).</p>
    <p>– Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 34, do 16 de febreiro).</p>
    <p>– Decreto 235/2012, do 5 de decembro, que fixa a estrutura orgánica da Vicepresidencia e das consellerías da Xunta de Galicia (DOG núm. 233, do 7 de decembro).</p>
    <p>– Decreto 110/2013, do 4 de xullo, polo que se establece a estrutura orgánica da Consellería de Economía e Industria (DOG núm. 140, do 24 de xullo), modificado polo Decreto 116/2014, do 11 de setembro (DOG núm. 183, do 25 de setembro).</p>
    <p>– Lei do 16 de decembro de 1954, sobre expropiación forzosa (BOE núm. 351, do 17 de decembro).</p>
    <p>– Decreto do 26 de abril de 1957 polo que se aproba o Regulamento da Lei de expropiación forzosa (BOE núm. 160, do 20 de xuño).</p>
    <p>2. Na visita de campo realizada para examinar a localización das instalacións non se apreciou, nos predios sometidos a expropiación, ningunha das limitacións á constitución da servidume indicadas no artigo 58.a) da Lei 24/2013, do 26 de decembro, do sector eléctrico.</p>
    <p>3. En relación coas alegacións formuladas por José Mañana Ramilo e coas manifestacións do promotor cómpre sinalar que non procede atender a solicitude de que sexa declarada a improcedencia do proxecto polo seguinte:</p>
    <p>– A necesidade do proxecto deriva da construción do centro de seccionamento proxectado e a súa necesaria conexión coas redes existentes. Non foi presentado polo reclamante ningún trazado alternativo ao proxectado. Ademais, de acordo co disposto no punto 1.5.1 da ITC-LAT 07 do Real decreto 223/2008, do 15 de febreiro, polo que se aproba o Regulamento sobre condicións técnicas e garantías de seguridade en liñas eléctricas de alta tensión «as liñas eléctricas estudaranse seguindo o trazado que considere máis conveniente o autor do proxecto, no seu intento de lograr a solución óptima para o conxunto da instalación, axustándose, en todo caso, ao que esta instrución establece».</p>
    <p>– Segundo manifesta Hidroeléctrica de Laracha, S.L., as instalacións soterradas non discorrerán sobre o predio do interesado, senón sobre o dominio público viario.</p>
    <p>– En relación coa afección ao predio polas presuntas discrepancias dos planos coa realidade, cómpre sinalar que a afección real que sufrirá a propiedade do alegante se determinará na acta previa á ocupación, acto para o cal serán os afectados oportunamente convocados segundo establece o artigo 52 da Lei de expropiación forzosa.</p>
    <p>– A autorización solicitada por Hidroeléctrica de Laracha, S.L. neste expediente é independente das que deban tramitarse ante outros organismos afectados (artigo 56.3 parágrafo segundo da Lei do sector eléctrico).</p>
    <p>4. No expediente consta un informe favorable dos servizos técnicos desta xefatura territorial.</p>
    <p>De acordo con todo o indicado,</p>
    <h2>Resolvo:</h2>
    <p>Primeiro. Conceder a autorización administrativa previa, a autorización administrativa de construción e a declaración de utilidade pública da instalación eléctrica.</p>
    <p>Segundo. A instalación executarase no prazo dun ano, contado a partir da data de ocupación dos terreos.</p>
    <p>A declaración de utilidade pública leva implícita a necesidade de ocupación dos bens e de adquisición dos dereitos afectados, e implicará a urxente ocupación para os efectos do artigo 52 da Lei de expropiación forzosa.</p>
    <p>Terceiro. Para a posta en funcionamento da instalación autorizada deberá presentar ante esta xefatura territorial unha solicitude a cal se xuntará á seguinte documentación:</p>
    <p>– As declaracións de conformidade relativas ao material ou equipamento e ás certificacións ou homologacións, se procede.</p>
    <p>– Un certificado do director da montaxe no cal se garantirá o cumprimento das especificacións do proxecto e prescricións complementarias, se as houbese, así como das regulamentacións e normas oportunas para a montaxe da instalación e posta a punto.</p>
    <p>Cuarto. Esta autorización outórgase sen prexuízo doutras que fosen de aplicación segundo a lexislación vixente, en especial a relativa á ordenación do territorio e ao ambiente.</p>
    <p>Contra esta resolución, que non é definitiva en vía administrativa, poderá interporse recurso de alzada ante o conselleiro de Economía e Industria, no prazo dun mes, contado a partir do día seguinte ao da notificación ou publicación nos termos establecidos na Lei 30/1992, do 26 de novembro, de réxime xurídico das administracións públicas e do procedemento administrativo común (BOE núm. 285, do 27 de novembro), modificada pola Lei 4/1999, do 13 de xaneiro (BOE núm. 10, do 14 de xaneiro), sen prexuízo de que os interesados poidan interpor calquera outro recurso que se considere pertinente.</p>
    <p>A Coruña, 15 de maio de 2015</p>
    <footer><p>Isidoro Martínez Arca<br>Xefe territorial da Coruña</p></footer>

