---
date: '2015-07-08'
id: C3B0-020715-0001
page: 28306
number: 127
agency: Presidencia da Xunta de Galicia
section: I. Disposicións xerais.
title: >-
  LEI 3/2015, do 12 de xuño, de creación do Colexio Oficial de
  Dietistas-Nutricionistas de Galicia.
range: Lei
url: >-
  https://www.xunta.gal/dog/Publicados/2015/20150708/AnuncioC3B0-020715-0001_gl.html
---
<p>Exposición de motivos</p>
    <p>De conformidade co disposto no artigo 150.2 da Constitución española, a Lei orgánica 16/1995, do 27 de decembro, de transferencias de competencias á Comunidade Autónoma galega, transfire, no marco da lexislación básica do Estado, o desenvolvemento lexislativo e a execución en materia de corporacións de dereito público representativas de intereses económicos e profesionais, complementando así o ámbito competencial determinado no artigo 27.29 do Estatuto de autonomía de Galicia.</p>
    <p>A transferencia en materia de colexios oficiais ou profesionais fíxose efectiva a través do Real decreto 1643/1996, do 5 de xullo, e foi asumida polo Decreto 337/1996, do 13 de setembro, da Xunta de Galicia. </p>
    <p>A Comunidade Autónoma de Galicia ditou, en virtude da devandita competencia, a Lei 11/2001, do 18 de setembro, de colexios profesionais da Comunidade Autónoma de Galicia. De acordo co seu artigo 11, a creación de colexios profesionais, no ámbito territorial da Comunidade Autónoma de Galicia, farase por lei do Parlamento galego. </p>
    <p>Ao abeiro desta normativa, as persoas representantes da Asociación Galega de Dietistas e Nutricionistas presentaron solicitude de creación do Colexio Oficial de Dietistas-Nutricionistas de Galicia.</p>
    <p>O Real decreto 433/1998, do 20 de marzo, establece o título universitario oficial de diplomado en Nutrición Humana e Dietética e as directrices xerais propias dos plans de estudos conducentes á súa obtención. Conforme o devandito real decreto, o título terá carácter oficial e validez en todo o territorio nacional, e as ensinanzas conducentes á súa obtención deberán proporcionar unha formación apropiada nas bases teóricas e nas técnicas de elaboración dos réximes alimenticios adecuados á nutrición humana.</p>
    <p>A Lei 44/2003, do 21 de novembro, de ordenación das profesións sanitarias, en relación coas profesións sanitarias tituladas establece, no artigo 2, que son profesións sanitarias tituladas e reguladas aquelas cuxa formación pregraduada ou especializada se dirixe específica e fundamentalmente a dotar as persoas interesadas dos coñecementos, habilidades e actitudes propias da atención da saúde e que están organizadas en colexios profesionais oficialmente recoñecidos polos poderes públicos, de acordo co previsto na normativa específica aplicable; e inclúe expresamente entre as profesións sanitarias de nivel diplomado a profesión de dietista-nutricionista, para cuxo exercicio habilita o título de diplomado ou diplomada en Nutrición Humana e Dietética.</p>
    <p>A mesma lei, no artigo 7.2.g), sinala como funcións dos e das dietistas-nutricionistas o desenvolvemento de actividades orientadas á alimentación da persoa ou de grupos de persoas, adecuadas ás súas necesidades fisiolóxicas e, se é o caso, patolóxicas, de acordo cos principios de prevención e saúde pública.</p>
    <p>Mediante Resolución do 5 de febreiro de 2009, da Secretaría de Estado de Universidades, publícase o Acordo do Consello de Ministros do 23 de xaneiro de 2009 polo que se establecen as condicións a que se deberán adecuar os plans de estudos conducentes á obtención de títulos que habiliten para o exercicio da profesión regulada de dietista-nutricionista. O dito acordo ten por obxecto, en virtude do disposto no artigo 12.9 do Real decreto 1393/2007, do 29 de outubro, polo que se establece a ordenación das ensinanzas universitarias oficiais, determinar as condicións a que se deben adecuar os plans de estudos conducentes á obtención de títulos universitarios oficiais de grao que habiliten para o exercicio da profesión regulada de dietista-nutricionista.</p>
    <p>En cumprimento do previsto no ordinal cuarto do devandito acordo, posto en relación coa disposición adicional novena do Real decreto 1393/2007, do 29 de outubro, pola Orde CIN/730/2009, do 18 de marzo, establécense os requisitos para a verificación dos títulos universitarios oficiais que habiliten para o exercicio da profesión de dietista-nutricionista.</p>
    <p>Considérase que existen razóns de interese público concorrentes na creación deste colexio profesional, determinadas pola profesión obxecto de colexiación como profesión sanitaria regulada e titulada dirixida á cidadanía no seu conxunto, porque promove hábitos de vida saudables e exerce un importante labor nas actividades orientadas á alimentación de persoas e grupos de persoas, adecuadas ás súas necesidades fisiolóxicas e, se é o caso, patolóxicas, de acordo cos principios de prevención e saúde pública.</p>
    <p>A creación do Colexio Oficial de Dietistas-Nutricionistas de Galicia constitúe un instrumento de garantía na adecuación do exercicio profesional ás normas e regras que aseguren a protección dos dereitos e intereses das persoas consumidoras e usuarias dos servizos dos seus colexiados e colexiadas, ordenando o exercicio da profesión e o seu control deontolóxico, así como as eventuais responsabilidades en que poidan incorrer os e as profesionais no desenvolvemento da súa actividade. </p>
    <p>Polo exposto, e considerando que existen razóns de interese público que xustifican a necesidade e oportunidade de creación do Colexio Oficial de Dietistas-Nutricionistas de Galicia, procédese mediante esta lei á creación do dito Colexio. </p>
    <p>A lei consta dunha exposición de motivos; cinco artigos, relativos ao obxecto, ámbito territorial, ámbito persoal, colexiación e fomento do galego; dúas disposicións transitorias e unha disposición derradeira.</p>
    <p>O anteproxecto de lei foi sometido ao preceptivo ditame do Consello Económico e Social de Galicia.</p>
    <p>Por todo o exposto, o Parlamento de Galicia aprobou e eu, de conformidade co artigo 13.2 do Estatuto de autonomía de Galicia e co artigo 24 da Lei 1/1983, do 22 de febreiro, reguladora da Xunta e da súa Presidencia, promulgo en nome de El-Rei a Lei de creación do Colexio Oficial de Dietistas-Nutricionistas de Galicia.</p>
    <p>Artigo 1. Obxecto</p>
    <p>1. Créase o Colexio Oficial de Dietistas-Nutricionistas de Galicia como corporación de dereito público, con personalidade xurídica propia e capacidade de obrar para o cumprimento dos fins que lle son propios.</p>
    <p>2. O Colexio terá plena capacidade de obrar desde o momento en que se constitúan os seus órganos de goberno.</p>
    <p>Artigo 2. <em>Ámbito territorial</em></p>
    <p>O ámbito de actuación do Colexio é o territorio da Comunidade Autónoma de Galicia.</p>
    <p>Artigo 3. <em>Ámbito persoal</em></p>
    <p>O Colexio Oficial de Dietistas-Nutricionistas de Galicia agrupa as profesionais e os profesionais que estean en posesión do título universitario oficial de diplomado ou diplomada en Nutrición Humana e Dietética, obtido de conformidade co disposto no Real decreto 433/1998, do 20 de marzo, polo que se establecen o título universitario oficial de diplomado en Nutrición Humana e Dietética, así como o de graduado ou graduada en Nutrición Humana e Dietética, e as directrices xerais propias dos plans de estudos conducentes á súa obtención, ou os títulos que habiliten para o exercicio da profesión de dietista-nutricionista, de conformidade co Acordo do Consello de Ministros do 23 de xaneiro de 2009 e coa Orde CIN/730/2009, do 18 de marzo, ou outro título estranxeiro equivalente debidamente homologado pola autoridade competente.</p>
    <p>Artigo 4. Colexiación</p>
    <p>O exercicio da profesión de dietista-nutricionista con domicilio profesional único ou principal na Comunidade Autónoma de Galicia requirirá a incorporación ao Colexio Oficial de Dietistas-Nutricionistas de Galicia cando así o estableza unha lei estatal.</p>
    <p>Artigo 5. Uso do galego nas comunicacións</p>
    <p>O Colexio Oficial de Dietistas-Nutricionistas de Galicia procurará e fomentará o uso do galego en todas as súas comunicacións, tanto internas como externas, segundo o establecido no Estatuto de autonomía de Galicia e na regulación de normalización lingüística.</p>
    <p>Disposición transitoria primeira. Comisión xestora</p>
    <p>1. A Asociación Galega de Dietistas-Nutricionistas designará unha comisión xestora que actuará como órgano de goberno provisional do Colexio, coas funcións establecidas na normativa transitoria desta lei.</p>
    <p>Na designación das persoas integrantes da comisión xestora procurarase acadar unha composición equilibrada de mulleres e homes.</p>
    <p>2. A comisión xestora, no prazo de seis meses a partir da entrada en vigor desta lei, elaborará e aprobará, con carácter provisional, uns estatutos do Colexio Oficial de Dietistas-Nutricionistas de Galicia. Nos citados estatutos deberá regularse a convocatoria e o funcionamento da asemblea colexial constituínte, na cal terán dereito a participar todas e todos os profesionais que, conforme o disposto na presente lei, poidan adquirir a condición de colexiados ou colexiadas. A convocatoria da asemblea constituínte deberá anunciarse, como mínimo, con vinte días de antelación no Diario Oficial de Galicia e nun dos xornais de maior difusión de Galicia.</p>
    <p>3. A comisión xestora elaborará un censo de persoas profesionais que reúnan os requisitos de titulación establecidos no artigo 3 da presente lei e constituirase en comisión de habilitación para os efectos de resolver as solicitudes de colexiación.</p>
    <p>Disposición transitoria segunda. Asemblea constituínte e estatutos definitivos</p>
    <p>1. A asemblea constituínte, no prazo de seis meses desde a aprobación dos estatutos provisionais, elaborará e aprobará os estatutos definitivos do Colexio Oficial de Dietistas-Nutricionistas de Galicia e elixirá os membros dos órganos colexiais.</p>
    <p>2. Os estatutos definitivos, logo de seren aprobados pola asemblea, remitiranse á consellaría competente en materia de colexios profesionais para os efectos da súa aprobación definitiva, tras a cualificación da súa legalidade, e publicaranse no Diario Oficial de Galicia.</p>
    <p>Disposición derradeira única. Entrada en vigor</p>
    <p>Esta lei entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, doce de xuño de dous mil quince</p>
    <footer><p>Alberto Núñez Feijóo<br>Presidente</p></footer>

