---
date: '2015-05-13'
id: CA01-080515-0001
page: 18817
number: 89
agency: Consellería de Facenda
section: I. Disposicións xerais.
title: >-
  DECRETO 72/2015, do 7 de maio, polo que se modifica o Decreto 101/2014, do 1
  de agosto, polo que se establece a estrutura orgánica da Consellería de
  Facenda.
range: Decreto
url: >-
  https://www.xunta.gal/dog/Publicados/2015/20150513/AnuncioCA01-080515-0001_gl.html
---
<p>A vixente estrutura orgánica da Consellería de Facenda aprobouse polo Decreto 101/2014, do 1 de agosto, publicado no DOG número 153, do 13 de agosto (corrección de erros no DOG número 209, do 31 de outubro).</p>
    <p>Debido ás novas circunstancias xurdidas desde a entrada en vigor da vixente estrutura orgánica da consellería en agosto de 2014, é necesario proceder á súa modificación, co obxecto de que a persoa titular da consellería conte cun apoio técnico en materia de estudos e políticas de gasto sanitario. Por iso se crea unha nova Subdirección Xeral de Estudos e Políticas de Gasto Sanitario, integrada organicamente na Secretaría Xeral Técnica e do Patrimonio e con dependencia funcional da persoa titular da Consellería de Facenda. Desta subdirección xeral dependerá un novo órgano de asesoramento: o Servizo de Estudos e Asesoramento.</p>
    <p>Por outra banda, no artigo 18 do decreto de estrutura orgánica vixente defínense as funcións e a estrutura das intervencións delegadas e, entre elas, no número 6, establécese o seguinte: «6. Existirá unha intervención delegada das entidades públicas instrumentais con nivel orgánico de subdirección xeral, que exercerá, baixo a dependencia orgánica e funcional da Intervención Xeral, o control interno da actividade económico-financeira daquelas entidades en que así o determine a Intervención Xeral. Contará cun Servizo de Fiscalización e Contabilidade».</p>
    <p>Neste momento non é preciso o desempeño inmediato das funcións previstas para a intervención delegada das entidades públicas instrumentais; por tanto, suprímese o referido punto. O Servizo de Fiscalización e Contabilidade previsto nel pasa a depender, coa denominación de Servizo de Coordinación e Supervisión de Control Financeiro Permanente da Axencia Tributaria de Galicia, da Subdirección Xeral de Control Financeiro Permanente e Auditoría do Sector Público, da Intervención Xeral da Comunidade Autónoma, coa conseguinte modificación do artigo 16 do decreto.</p>
    <p>De acordo co exposto, por proposta do conselleiro de Facenda, cos preceptivos informes favorables e logo da deliberación do Consello da Xunta de Galicia na súa reunión do día sete de maio de dous mil quince,</p>
    <h2>DISPOÑO:</h2>
    <p>Artigo único. Modificación do Decreto 101/2014, do 1 de agosto, polo que se establece a estrutura orgánica da Consellería de Facenda</p>
    <p>O Decreto 101/2014, do 1 de agosto, polo que se establece a estrutura orgánica da Consellería de Facenda, queda modificado como segue:</p>
    <p>Un. Engádese un punto 2.4 ao artigo 5, coa seguinte redacción:</p>
    <p>«2.4. A Subdirección Xeral de Estudos e Políticas de Gasto Sanitario, con dependencia funcional da persoa titular da consellería, que realizará as seguintes funcións:</p>
    <p>– Apoio técnico á persoa titular da consellería no ámbito da súa competencia.</p>
    <p>– Análise da eficiencia dos proxectos normativos que afectan o gasto sanitario.</p>
    <p>– Elaboración de análises, estudos e estatísticas que resulten necesarios para a dirección das políticas propias da consellería.</p>
    <p>– Elaboración de programas derivados de convenios de colaboración con outros organismos e participación na elaboración e execución dos programas estatísticos que formen parte do sistema integrado de contas económicas de Galicia.</p>
    <p>– Estudo comparativo da evolución cuantitativa e funcional do gasto do sistema sanitario público de Galicia e doutros sistemas públicos de saúde.</p>
    <p>– Coordinación dos informes financeiros e operativos sobre gasto sanitario e propostas de racionalización do gasto en materia de políticas públicas de gasto sanitario.</p>
    <p>– Definición e coordinación da formación do seu persoal nas materias relacionadas coa política económica, orzamentaria, coas técnicas de previsión económica en materia sanitaria, así como dos estudos estatísticos e coas demais materias de coñecemento imprescindibles para un adecuado exercicio das súas competencias.</p>
    <p>– Calquera outra que lle encomende a persoa titular da consellería.</p>
    <p>2.4.1. Contará co seguinte órgano de apoio con nivel orgánico de servizo:</p>
    <p>2.4.1.1. O Servizo de Estudos e Asesoramento, que realizará as seguintes funcións:</p>
    <p>– Asesoramento en materias estatísticas á persoa titular da consellería para o exercicio das súas competencias.</p>
    <p>– Elaboración de análises, estudos e estatísticas que resulten necesarios para a dirección das políticas propias da consellería.</p>
    <p>– Elaboración e difusión de estatísticas propias da consellería e dos organismos e entes públicos correspondentes. </p>
    <p>– Colaboración co Instituto Galego de Estatística na elaboración do anteproxecto do Plan Galego de Estatística e dos proxectos dos seus programas anuais. </p>
    <p>– Calquera outra que lle encomende a persoa titular da consellería».</p>
    <p>Dous. Engádese un punto 2.4 ao artigo 16, coa seguinte redacción:</p>
    <p>«2.4. O Servizo de Coordinación e Supervisión de Control Financeiro Permanente da Axencia Tributaria de Galicia, que exercerá as seguintes funcións: </p>
    <p>– Elaboración de informes que sirvan de base a propostas de emisión de normas ou instrucións en relación co control financeiro da axencia. </p>
    <p>– Estudo e desenvolvemento dos traballos previos precisos para elaborar a proposta anual de actuacións. </p>
    <p>– Coordinación e supervisión dos traballos precisos para elaborar os programas de traballo que se utilizarán nas actuacións de control. </p>
    <p>– Realización dos traballos de auditoría conducentes á proposta de informes dos controis que, de ser o caso, lle sexan asignados. </p>
    <p>– Realización dos traballos necesarios para procurar unha coordinación adecuada dos informes que deriven das actuacións de control financeiro. </p>
    <p>– Seguimento e coordinación das actuacións realizadas polas unidades que teñan encomendadas a dirección, o exercicio e a materialización do control financeiro permanente e a realización, de ser o caso, de informes globais. </p>
    <p>– Seguimento das medidas correctoras que se decidisen como consecuencia das deficiencias postas de manifesto nos informes de control financeiro permanente».</p>
    <p>Tres. Suprímese o punto 6 do artigo 18.</p>
    <p>Disposición derrogatoria</p>
    <p>Quedan derrogadas todas as disposicións de igual ou inferior rango que se opoñan ao disposto neste decreto. </p>
    <p>Disposición derradeira primeira </p>
    <p>A estrutura orgánica que se establece neste decreto non suporá aumento de gasto.</p>
    <p>Disposición derradeira segunda</p>
    <p>A Consellería de Facenda proporá as modificacións que procedan na relación de postos de traballo, derivadas da modificación da estrutura orgánica que se establece neste decreto.</p>
    <p>Disposición derradeira terceira </p>
    <p>Facúltase a persoa titular da Consellería de Facenda para ditar os actos e adoptar as medidas que sexan necesarios para a acomodación do persoal á estrutura establecida neste decreto ou derivada dela, así como as que cumpran para o seu desenvolvemento e execución.</p>
    <p>Disposición derradeira cuarta</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, sete de maio de dous mil quince</p>
    <footer><p>Alberto Núñez Feijóo<br>Presidente</p><p>Valeriano Martínez García<br>Conselleiro de Facenda</p></footer>

