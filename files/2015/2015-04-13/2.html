---
date: '2015-04-13'
id: G0164-070415-0001
page: 14008
number: 68
agency: 'Consellería de Cultura, Educación e Ordenación Universitaria'
section: I. Disposicións xerais.
title: >-
  DECRETO 46/2015, do 19 de marzo, polo que se crea a Libraría Institucional da
  Xunta de Galicia.
range: Decreto
url: >-
  https://www.xunta.gal/dog/Publicados/2015/20150413/AnuncioG0164-070415-0001_gl.html
---
<p>Constitúen principios básicos da Administración achegar os servizos públicos á cidadanía, facilitar o seu uso e melloralos consonte os recursos dispoñibles, así o defenden as normas básicas de convivencia desta comunidade autónoma, recollidas na Constitución española e no Estatuto de autonomía de Galicia.</p>
    <p>A Constitución española, no seu artigo 44.1, sinala que os poderes públicos promoverán e tutelarán o acceso á cultura, á cal todas as persoas teñen dereito.</p>
    <p>Pola súa vez, o artigo 27.19 da Lei orgánica 1/1981, do 6 de abril, pola que se aproba o Estatuto de autonomía de Galicia, atribúelle a competencia exclusiva á Xunta de Galicia en materia de fomento da cultura e da investigación en Galicia, sen prexuízo do establecido no artigo 149.2 da Constitución.</p>
    <p>Así mesmo, o artigo 27.20 do propio Estatuto de autonomía recolle a competencia exclusiva da Xunta de Galicia na materia de fomento e ensino da lingua galega, e no artigo 32 sinálase que lle corresponde á Comunidade Autónoma a defensa e a promoción dos valores culturais do pobo galego.</p>
    <p>En execución das ditas competencias ditouse a Lei 3/1983, do 15 de xuño, de normalización lingüística de Galicia, que establece, no seu artigo 20.3, a obriga da Xunta de Galicia de contribuír ao fomento do libro galego con medidas que potencien a produción editorial e a súa disposición.</p>
    <p>O Decreto 316/1990, do 8 de xuño, regulou as publicacións da Xunta de Galicia. Foi derrogado polo Decreto 196/2001, do 26 de xullo, que lle atribúe á daquela Consellería de Cultura, Comunicación Social e Turismo a actividade de funcionamento como servizo central de publicacións da Xunta de Galicia. Este, pola súa vez, foi modificado polos decretos 116/2002, do 1 de febreiro e 176/2011, do 1 de setembro.</p>
    <p>Pola súa banda, a Lei 11/2007, do 22 de xuño, de acceso electrónico dos cidadáns aos servizos públicos, xunto co Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas súas entidades dependentes, abundan na necesidade da actuación obxecto deste decreto.</p>
    <p>Finalmente, a Lei 17/2006, do 27 de decembro, do libro e da lectura de Galicia, desenvolve a previsión constitucional de promover e tutelar o acceso á cultura de todas as persoas. Así mesmo, no seu artigo 11.4, establece que a Xunta de Galicia creará unha libraría institucional do Servizo de Publicacións da Xunta de Galicia, na cal se ofrezan todas as publicacións oficiais de calquera departamento ou organismo autónomo.</p>
    <p>Na actualidade, e consonte os textos legais referidos, enténdese como unha necesidade importante adecuar a xestión das publicacións institucionais aos recursos técnicos xerados, no que atinxe ás actividades de comercio electrónico, editoriais e bibliográficas, de maneira que a cidadanía de Galicia teña á súa disposición, dun xeito doado, o material xerado polos órganos de goberno autonómicos e as súas unidades e entidades dependentes.</p>
    <p>Este decreto queda estruturado nunha parte expositiva, tres artigos, unha disposición derrogatoria e tres disposicións derradeiras.</p>
    <p>Na súa virtude, por proposta do conselleiro de Cultura, Educación e Ordenación Universitaria e logo de deliberación do Consello da Xunta de Galicia na súa reunión do día dezanove de marzo de dous mil quince,</p>
    <h2>DISPOÑO:</h2>
    <p>Artigo 1. Creación e adscrición</p>
    <p>Creáse a Libraría Institucional da Xunta de Galicia, que terá por obxecto a distribución e comercialización, a través dunha plataforma electrónica, do fondo editorial da Xunta de Galicia. A súa xestión correspóndelle á consellería competente en materia de cultura, en cuxa estructura orgánica se integra como unidade administrativa dependente do servizo competente en materia de publicacións.</p>
    <p>Artigo 2. Natureza</p>
    <p>A Libraría Institucional da Xunta de Galicia terá carácter público e desenvolverá a súa actividade a través dunha plataforma electrónica, de forma que garanta o acceso aos seus contidos e servizos a toda a cidadanía, con independencia da súa localización física.</p>
    <p>Artigo 3. Funcionamento e xestión</p>
    <p>A Libraría Institucional da Xunta de Galicia estará dispoñible a través do enderezo electrónico https://libraria.xunta.es, onde se recollerá a información sobre o seu funcionamento, asi como as normas de acceso e uso, de acordo coas regras contidas na Lei 11/2007, do 22 de xuño, de acceso electrónico dos cidadáns aos servizos públicos, e no Decreto 198/2010, do 2 de decembro, polo que se regula o desenvolvemento da Administración electrónica da Xunta de Galicia e nas entidades dependentes.</p>
    <p>Disposición derrogatoria única. Derrogación normativa</p>
    <p>Quedan derrogadas cantas disposicións de igual ou inferior rango se opoñan ao disposto neste decreto.</p>
    <p>Disposición derradeira primeira. Prazos, recursos e materias non reguladas neste decreto</p>
    <p>Respecto dos prazos, recursos e demais materias non reguladas expresamente neste decreto, aplicarase o disposto nas normas que resulten de aplicación.</p>
    <p>Disposición derradeira segunda. Habilitación para o desenvolvemento normativo</p>
    <p>Autorízase a persoa titular da Consellería de Cultura, Educación e Ordenación Universitaria para ditar as disposicións necesarias para o desenvolvemento e aplicación deste decreto.</p>
    <p>Disposición derradeira terceira. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, dezanove de marzo de dous mil quince</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Román Rodríguez González<br>Conselleiro de Cultura, Educación e Ordenación Universitaria</p>

