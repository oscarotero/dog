---
date: '2015-10-16'
id: G0426-151015-1
page: 40282
number: 198
agency: Consellería do Medio Rural
section: III. Outras disposicións.
title: >-
  ORDE do 13 de outubro de 2015 pola que se determina a adscrición dos órganos
  dependentes da Secretaría Xeral do Medio Rural e Montes  e da Dirección Xeral
  de Producción Agropecuaria.
range: Orde
url: >-
  https://www.xunta.gal/dog/Publicados/2015/20151016/AnuncioG0426-151015-1_gl.html
---
<p>Mediante Decreto 116/2015, do 4 de outubro, a Consellería do Medio Rural e a Consellería do Mar forman parte da estrutura orgánica da Xunta de Galicia.</p>
    <p>No Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia, estrutúrase a Consellería do Medio Rural en catro órganos de dirección: a Secretaría Xeral Técnica, a Dirección Xeral de Ordenación e Produción Forestal, a Dirección Xeral de Gandaría, Agricultura e Industrias Agroalimentarias e a Dirección Xeral de Desenvolvemento Rural. Á Consellería adscríbense tamén as seguintes entidades instrumentais públicas: o Fondo Galego de Garantía Agraria, a Axencia Galega de Desenvolvemento Rural e o Instituto Galego de Calidade Alimentaria.</p>
    <p>Como consecuencia da nova estrutura orgánica superior suprímese a Secretaría Xeral do Medio Rural e Montes, créase a Dirección Xeral de Ordenación e Produción Forestal e cambia de denominación a Dirección Xeral de Produción Agropecuaria, que pasa a denominarse Dirección Xeral de Gandaría, Agricultura e Industrias Agroalimentarias, mantendo a súa denominación a Dirección Xeral de Desenvolvemento Rural.</p>
    <p>O Decreto 129/2015, do 8 de outubro, regula o réxime transitorio de adscrición dos órganos dependentes das secretarías xerais e direccións xerais que se supriman ou cambien de denominación ata que se aprobe por decreto a nova estrutura orgánica da Consellería do Medio Rural. Concretamente, indica que mediante resolución da persoa titular da consellería se determinará a adscrición dos órganos dependentes das secretarías xerais e direccións xerais suprimidas ou que varíen de denominación como consecuencia da estrutura orgánica que se fixa nese decreto aos órganos superiores ou directivos correspondentes, mentres non se dite o decreto de estrutura orgánica da consellería.</p>
    <p>Ao abeiro do disposto na antedita disposición transitoria primeira, cómpre determinar a adscrición dos órganos dependentes da Secretaría Xeral de Medio Rural e Montes suprimida e da dirección xeral que varía de denominación aos órganos de dirección correspondentes da Consellería do Medio Rural.</p>
    <p>Por todo isto, en virtude das atribucións que me confire a Lei 1/1983, do 22 de febreiro, de normas reguladoras da Xunta e da súa Presidencia, e o Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia,</p>
    <h2>RESOLVO:</h2>
    <p>1. Adscribir, con carácter temporal e ata que se aprobe o decreto de estrutura orgánica da Consellería do Medio Rural, os órganos dependentes da Secretaría Xeral do Medio Rural e Montes que se suprime á Dirección Xeral de Ordenación e Produción Forestal.</p>
    <p>2. Adscribir, con carácter temporal e ata que se aprobe o decreto de estrutura orgánica da Consellería do Medio Rural, os órganos dependentes da Dirección Xeral de Produción Agropecuaria á Dirección Xeral de Gandaría, Agricultura e Industrias Agrarias.</p>
    <p>3. Os órganos de dirección adscritos á nova Consellería do Medio Rural e os seus órganos dependentes manterán a súa estrutura e funcións, regulada no Decreto 46/2012, do 19 de xaneiro, polo que se establece a estrutura orgánica da Consellería do Medio Rural e do Mar e do Fondo Galego de Garantía Agraria, ata que se proceda ao desenvolvemento do decreto de estrutura orgánica da Consellería do Medio Rural.</p>
    <p>4. Esta orde será publicada no <em>Diario Oficial de Galicia</em>.</p>
    <p>Santiago de Compostela, 13 de outubro de 2015</p>
    <footer><p>Ángeles Vázquez Mejuto<br>Conselleira do Medio Rural</p></footer>

