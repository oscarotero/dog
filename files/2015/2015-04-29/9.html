---
date: '2015-04-29'
id: O3C2-210415-0001
page: 16368
number: 80
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 21 de abril de 2015 pola que se convoca un curso sobre
  intervención en emerxencias para o persoal que superou o proceso selectivo
  para os grupos de emerxencia supramunicipais (GES) no ano 2015 e anteriores e
  está na lista de reservas.
range: Resolución
url: >-
  https://www.xunta.gal/dog/Publicados/2015/20150429/AnuncioO3C2-210415-0001_gl.html
---
<p>O artigo 43 da Lei 5/2007, do 7 de maio, de emerxencias de Galicia, establece que o persoal do sistema integrado de protección civil e emerxencias de Galicia estará formado tanto por persoal de carácter profesional de servizos que realice algunha actividade relacionada coa xestión de riscos e de emerxencias como por persoal voluntario de entidades ou organizacións públicas ou privadas sen ánimo de lucro que teña como fin a protección de persoas, dos bens e do ambiente en situacións de xestión de riscos e de emerxencias. Segundo o artigo 44 da citada lei, este persoal organizarase en grupos operativos. </p>
    <p>Por Resolución do 2 de agosto de 2010 publicouse o Plan territorial de emerxencias de Galicia (Platerga) onde se establece a estrutura de dirección e coordinación e as unidades organizativas para facer fronte dun xeito coordinado ás emerxencias que poidan producirse en Galicia, derivadas de riscos naturais, tecnolóxicos ou antrópicos.</p>
    <p>Dentro das actividades programadas para o ano 2014, e conforme o establecido no artigo 46 da Lei 5/2007, do 7 de maio, de emerxencias de Galicia, e na Lei 1/2007, do 15 de xaneiro, da Academia Galega de Seguridade Pública (Agasp), anúnciase a convocatoria dun curso sobre intervención en emerxencias para o persoal que superou o proceso selectivo para os grupos de emerxencia supramunicipais (GES) no ano 2015 ou anteriores e está na lista de reservas, con 1 edición, conforme as seguintes bases:</p>
    <p>1. Datos da actividade.</p>
    <table>
     <tbody>
      <tr>
       <td>Tipo</td>
       <td>Curso</td>
      </tr>
      <tr>
       <td>Denominación</td>
       <td>Intervención en emerxencias para o persoal que superou o proceso selectivo para os grupos de emerxencia supramunicipais (GES) no ano 2015 e anteriores e está na lista de reservas</td>
      </tr>
      <tr>
       <td>Modalidade</td>
       <td>Presencial</td>
      </tr>
      <tr>
       <td>Edicións</td>
       <td>1</td>
      </tr>
      <tr>
       <td>Horas lectivas</td>
       <td>70</td>
      </tr>
      <tr>
       <td>Prazas</td>
       <td>18</td>
      </tr>
     </tbody>
    </table>
    <p>2. Obxectivos e contido.</p>
    <p>Obxectivos: impartir unha formación especializada nuns niveis de capacitación suficientes para que o persoal que superou o proceso selectivo para ingresar nos grupos de emerxencia supramunicipais no ano 2015 e anteriores, e está na lista de reservas, poida realizar as súas funcións nos casos de vacante no respectivo GES.</p>
    <p>Contido: o contido estrutúrase en bloques relativos aos principais riscos e emerxencias en que, segundo as estatísticas da Xunta de Galicia, intervirá este persoal:</p>
    <p>1. Módulo 1: primeiros auxilios (7 horas).</p>
    <p>2. Módulo 2: actuacións en caso de accidente de tráfico (14 horas).</p>
    <p>3. Módulo 3: extinción de incendios urbanos e industriais (28 horas).</p>
    <p>4. Módulo 4: intervención en incendios forestais (21 horas).</p>
    <p>Todos os bloques temas inclúen exercicios prácticos sobre os temas tratados e haberá unha proba final de conxunto.</p>
    <p>3. Destinatarios/as.</p>
    <p>O curso vai dirixido ao persoal que superou as probas de selección convocadas para o ingreso nos grupos de emerxencia supramunicipais de Galicia ata a finalización do prazo de presentación de solicitudes para o presente curso e está na lista de reservas.</p>
    <p>4. Desenvolvemento da actividade.</p>
    <p>Lugar e datas: o lugar e a data concreta de realización anunciarase coa suficiente antelación.</p>
    <p>Horario: mañá e tarde, de luns a venres.</p>
    <p>Uniformidade: o persoal deberá asistir aos cursos provisto do seguinte material:</p>
    <p>1) Botas de media cana con punteira de seguridade e soleta antipunzamento.</p>
    <p>2) Funda ignífuga.</p>
    <p>3) Casco F2 Gallet, HPS3000 ou similar con lentes de seguridade.</p>
    <p>4) Guantes ignífugos de intervención.</p>
    <p>5) Verdugo ignífugo.</p>
    <p>Normas de comportamento: non se permitirá que o alumnado realice fotografías ou calquera tipo de gravación audiovisual do desenvolvemento do curso.</p>
    <p>5. Inscrición.</p>
    <p>a) Os concellos que convocaron os procesos selectivos para os grupos de emerxencia supramunicipais (GES) remitiranlle á Agasp:</p>
    <p>• Unha lista coas persoas que superaron o proceso selectivo no ano 2015 ou anteriores e que están na lista de reservas, e o número de vacantes, se as hai, no respectivo GES (segundo o modelo do anexo I desta convocatoria).</p>
    <p>• Unha ficha cos datos de cada unha das persoas seleccionadas (segundo o modelo do anexo II desta convocatoria).</p>
    <p>b) Os datos mencionados no punto anterior poderán ser comunicados por correo electrónico ao enderezo: formacion.emerxencias.agasp@xunta.es ou por fax ao número 886 20 61 23.</p>
    <p>c) O prazo para enviar a documentación é de quince (15) días naturais a partir do día da publicación desta convocatoria no <em>Diario Oficial de Galicia</em>.</p>
    <p>d) As persoas seleccionadas que non sexan usuarias da páxina web da Agasp recibirán unha mensaxe de correo electrónico para darse de alta nela.</p>
    <p>e) En caso de dúbida, dificultades técnicas ou necesidade de máis información poderán dirixirse á Agasp a través dos teléfonos 886 20 61 12, 886 20 61 37 e 886 20 61 38, do fax 886 20 61 23 ou do enderezo de correo electrónico: formacion.emerxencias.agasp@xunta.es , que adoptará as medidas necesarias.</p>
    <p>6. Criterios de selección do alumnado participante.</p>
    <p>6.1. Os criterios de selección son os seguintes:</p>
    <p>1) Terán preferencia na selección os candidatos dos GES en que existan prazas vacantes.</p>
    <p>2) Admitiranse como máximo dous aspirantes por cada GES que solicite participar no curso. </p>
    <p>3) Os aspirantes serán admitidos na orde en que estean na lista remitida polo concello respectivo (anexo I).</p>
    <p>4) Para resolver os posibles empates terase en conta a orde de presentación de solicitudes polos concellos respectivos, de forma que se admitirán primeiro os aspirantes dos concellos que presentasen antes a súa solicitude.</p>
    <p>6.2. En caso de que despois de aplicar os criterios anteriores quedasen prazas vacantes admitirase un novo aspirante de cada GES ata completar o número de prazas. Para a selección destes novos participantes aplicaranse os mesmos criterios de selección xa mencionados nos puntos 1, 3 e 4 do número 6.1.</p>
    <p>7. Publicación das relacións do persoal seleccionado.</p>
    <p>A Agasp publicará na súa páxina web http://agasp.xunta.es unha relación das persoas que participarán en cada edición do curso, de acordo co disposto no artigo 59.6 da Lei de réxime xurídico das administracións públicas e do procedemento administrativo común. Ademais, para unha maior difusión serán informados da súa selección a través do correo electrónico e tamén, para quen facilite un número de teléfono móbil, a través de mensaxe telefónica.</p>
    <p>De acordo co establecido no artigo 21 do Regulamento de réxime interior da Agasp, as persoas que resulten seleccionadas teñen a obriga de participar no desenvolvemento da actividade, agás que comunicasen a súa imposibilidade de asistencia con, polo menos, 48 horas de antelación ao comezo desta. A devandita renuncia deberase comunicar por escrito á Agasp, por correo electrónico ao enderezo: formacion.emerxencias.agasp@xunta.es ou por fax ao número 886 20 61 23.</p>
    <p>8. Dereitos e deberes do alumnado participante.</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado pola Orde da Consellería de Presidencia, Administracións Públicas e Xustiza, do 4 de febreiro de 2009 (DOG núm. 30, do 12 de febreiro).</p>
    <p>9. Faltas de asistencia.</p>
    <p>O Regulamento de réxime interior da Agasp, mencionado na base número 8 desta convocatoria, regula no seu artigo 16 as faltas de asistencia nos cursos:</p>
    <p>«1. A asistencia ás clases e actividades comprendidas no programa do curso é obrigatoria. As faltas que as/os alumnas/os acumulen deberán xustificarse debidamente, penalizándose disciplinariamente, en caso contrario.</p>
    <p>2. A/o alumna/o que, por enfermidade ou algunha outra causa xustificada, perda máis do 10 % das clases do curso de formación será declarado non apto, e poderá incorporarse ao curso seguinte ou cando a causa determinante llo permita.</p>
    <p>De ser necesario, e só nos casos en que a inasistencia ás clases estivese motivada por accidente ou lesión sufridos con ocasión da actividade académica, o director xeral poderá considerar a conveniencia ou a oportunidade de permitirlle ao/á alumno/a poder recuperar ata un determinado número de horas e participar posteriormente nun exame extraordinario para poder superar o curso sen ter que repetilo.</p>
    <p>3. No entanto, aínda que as ausencias acumuladas non chegasen á porcentaxe sinalada, a/o alumna/o poderá verse obrigado a recuperar todas ou parte das horas perdidas ao longo do curso. Neste caso a xefatura de ensino proporá ao director xeral o número de horas que se van recuperar, tendo en conta, en cada caso concreto, o tipo de xustificación presentada para cada ausencia, así como o número total destas e o comportamento e actitude da/o alumna/o ao longo do curso».</p>
    <p>10. Certificado de aproveitamento.</p>
    <p>Ao finalizar a actividade entregaráselles un certificado de aproveitamento a aquelas persoas que acrediten a súa participación continuada e superen a proba final.</p>
    <p>11. Facultades da Agasp.</p>
    <p>A Agasp poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Agasp tamén poderá suprimir o curso, ampliar novas edicións del ou suspendelo temporalmente, cando así veña exixido por circunstancias que afecten a súa organización ou docencia.</p>
    <p>A Estrada, 21 de abril de 2015</p>
    <footer><p>Luis Menor Pérez<br>Director xeral da Academia Galega de Seguridade Pública</p></footer>

