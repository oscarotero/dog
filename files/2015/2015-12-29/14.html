---
date: '2015-12-29'
id: G0426-211215-0001
page: 49099
number: 247
agency: Consellería do Medio Rural
section: III. Outras disposicións.
title: >-
  ORDE do 21 de decembro de 2015 pola que se establecen as bases reguladoras das
  axudas ás entidades recoñecidas como agrupacións de defensa sanitaria
  gandeiras (ADSG) de Galicia e se convocan para os anos 2016-2017.
range: Orde
url: >-
  https://www.xunta.gal/dog/Publicados/2015/20151229/AnuncioG0426-211215-0001_gl.html
---
<p>O desenvolvemento das actuacións encamiñadas á prevención e á loita contra diversas enfermidades animais redunda nunha mellora cuantitativa e cualitativa das producións gandeiras e nunha maior rendibilidade aos titulares das explotacións.</p>
    <p>Os programas de planificación zoosanitaria levados a cabo polas agrupacións de defensa sanitaria gandeiras (ADSG) están dirixidos a mellorar o estado sanitario das explotacións incluídas nelas e permiten incrementar paulatinamente a rendibilidade desas explotacións, diminuíndo as perdas ocasionadas por motivos sanitarios, ademais de facilitar o cumprimento da normativa vixente referente á identificación, benestar e sanidade animal.</p>
    <p>A Consellería do Medio Rural mediante a presente orde de axudas, pretende estimular a integración de gandeiros nas ADSG establecendo axudas proporcionais ao sobre esforzo económico que realizan coa execución de programas facultativos para a prevención e control de enfermidades animais que melloran as condicións hixiénicas das explotacións e de benestar animal, elevan o nivel produtivo e sanitario das explotacións e contribúen a acadar un mellor status sanitario para o gando galego.</p>
    <p>A convocatoria destas axudas realizase no marco da regulación estatal do Real decreto 81/2015, do 13 de febreiro, polo que se establece as bases reguladoras das subvencións estatais destinadas ás agrupacións de defensa sanitaria gandeiras.</p>
    <p>Estas axudas foron comunicadas polo Ministerio de Agricultura, Alimentación e Medio Ambiente á Comisión Europea para o período 1.1.2015 ata o 31.12.2020, segundo o establecido no Regulamento (UE) nº 702/2014 da Comisión, do 25 de xuño de 2014, polo que se declaran determinadas categorias de axuda nos sectores agricola e forestal e nas zonas rurais compatibles co mercado interior na aplicación dos artigos 107 e 108 do Tratado de funcionamento da Unión Europea, outorgándoselle o número de axuda SA.40306(2014/XA)-AGRI.</p>
    <p>En consecuencia, de acordo co disposto no artigo 30.1º.3 do Estatuto de autonomía de Galicia e en uso das facultades que me confiren o artigo 14 da Lei 9/2007, do 13 de xuño, de subvencións de Galicia, así como en uso das competencias que me confire a Lei 1/1983, reguladora da Xunta e do seu presidente,</p>
    <h2>DISPOÑO:</h2>
    <p>Artigo 1. Obxecto</p>
    <p>A orde ten por obxecto establecer as bases reguladoras da concesión de subvencións, en réxime de concorrencia competitiva, destinadas ás agrupacións de defensa sanitaria gandeiras para a realización das actuacións sanitarias establecidas no anexo IV da presente orde, e efectuar a convocatoria para a anualidade 2016-2017 de conformidade co establecido no Real decreto 81/2015.</p>
    <p>Artigo 2. Finalidade das axudas</p>
    <p>1. A finalidade destas axudas é a mellora do status sanitario das explotacións gandeiras galegas mediante a execución de programas zoosanitarios comúns e obrigatorios para a prevención e control de enfermidades dos animais.</p>
    <p>2. Os programas de planificación zoosanitaria comezarán o 1 de marzo de 2016 ou na data de presentación da solicitude de axudas se esta é posterior e rematarán o 28 de febreiro de 2017, e deberán incluír como mínimo as actuacións sanitarias dos programas sanitarios marco obrigatorios establecidos no anexo IV.</p>
    <p>Artigo 3. Gastos subvencionables</p>
    <p>Son gastos subvencionables os derivados da contratación de servizos técnicos veterinarios ou da remuneración do persoal veterinario responsable das agrupacións para a realización das actuacións sanitarias establecidas nos programas sanitarios marco recollidos no anexo IV.</p>
    <p>Poderá subvencionarse a contratación ou remuneración de máis dunha persoa veterinaria responsable por ADSG.</p>
    <p>Artigo 4. Ámbito de aplicación</p>
    <p>O ámbito de aplicación da presente orde será o territorio da Comunidade Autónoma de Galicia.</p>
    <p>Artigo 5. Beneficiarios</p>
    <p>Poderán ser beneficiarios destas axudas as entidades asociativas agrarias que cumpran os seguintes requisitos:</p>
    <p>a) Estar oficialmente recoñecidas como ADSG e, polo tanto, inscritas no rexistro de ADSG de Galicia antes da finalización do prazo de solicitude establecido na presente orde, e que manteñan as condicións do recoñecemento ao longo de todo o período de execución da axuda.</p>
    <p>Quedan excluidas da condición de beneficiarios as ADSG formadas exclusivamente por cebadeiros de gando vacún.</p>
    <p>b) Comprometerse na execución dun programa sanitario común que incluirá como mínimo o programa sanitario marco obrigatorio establecido no anexo IV da presente orde.</p>
    <p>c) Estar integradas por explotacións de productores gandeiros en actividade, e que as ditas explotacións teñan a condición de pemes (pequenas e medianas empresas) de acordo co establecido no anexo I do Regulamento (UE) nº 702/2014 da Comisión, do 25 de xuño de 2014, polo que se declaran determinadas categorías de axuda nos sectores agricola e forestal e nas zonas rurais compatibles co mercado interior na aplicación dos artigos 107 e 108 do Tratado de funcionamento da Unión Europea.</p>
    <p>As explotacións que integren as agrupacións deberán estar inscritas no Rexistro Xeral de Explotacións Gandeiras, de acordo co Real decreto 479/2004, do 26 de marzo, polo que se establece e regula o Rexistro Xeral de Explotacións Gandeiras.</p>
    <p>d) Estar ao día das obrigas tributarias e da Seguridade Social, así como cumprir o resto dos requisitos previstos no artigo 10 da Lei 9/2007, do 13 de xuño, de subvencións de Galicia.</p>
    <p>e) Non estar suxeitas as explotacións a unha orde de recuperación pendente tras a decisión previa da Comisión que declarase unha axuda ilegal e incompatible co mercado interior.</p>
    <p>f) Non ter a consideración de empresa en crise, segundo se define nas directrices comunitarias sobre axudas estatais de salvamento e de reestructuración de empresas en crise, dacordo coas directrices sobre axudas estatais de salvamento e de reestructuración de empresas non financieiras en crise (Comunicación 2014/C 249/01, da Comisión, do 31 de xullo de 2014).</p>
    <p>Artigo 6. Procedemento de presentación de solicitudes e documentación</p>
    <p>1. A presentación das solicitudes realizarase unicamente por medios electrónicos a través do formulario normalizado dispoñible na sede electrónica da Xunta de Galicia, https://sede.xunta.es, de conformidade o establecido nos artigos 27.6 da Lei 11/2007, do 22 de xuño, de acceso dos cidadáns aos servizos públicos, e 24.2 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede da Xunta de Galicia.</p>
    <p>2. Os anexos desta convocatoria publícanse no <em>Diario Oficial de Galicia</em> exclusivamente para efectos informativos, sendo necesario realizar o trámite a través da sede electrónica da Xunta de Galicia, para cubrilos, validalos e presentalos telematicamente.</p>
    <p>3. A documentación complementaria deberá presentarse electronicamente utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante. A Administración poderá requirir a exhibición do documento orixinal para o cotexo da copia electrónica presentada segundo o disposto no artigo 35.2 da Lei 11/2007, do 22 de xuño de acceso dos cidadáns aos servizos públicos, e 22.3 do Decreto 198/2010, polo que se regula o desenvolvemento da Administración electrónica na Xunta de Galicia e nas entidades dela dependentes.</p>
    <p>4. Sempre que se realice a presentación de documentos separadamente da solicitude, a persoa interesada ou representante deberá mencionar o código e o órgano responsable do procedemento, o número de expediente e o número ou código único de rexistro.</p>
    <p>5. O feito de non axustarse aos termos da convocatoria, así como a ocultación de datos, a súa alteración ou calquera outra manipulación da información, será causa da desestimación da solicitude, sen prexuízo do disposto nos artigos 54 e 56 da Lei 9/2007, do 13 de xuño, de subvencións de Galicia.</p>
    <p>6. As solicitudes deberán ser asinadas mediante sinatura electrónica do representante legal da entidade solicitante. Unha vez completado o proceso de transferencia telemática, emitirase un recibo, que poderá ser impreso e gardado polo interesado, mediante o cal quedará constancia do feito da súa presentación. A obtención deste recibo é o que lle garante ao solicitante que a presentación tivo lugar e acredita fronte á Administración e fronte a terceiros a presentación da solicitude.</p>
    <p>Artigo 7. Solicitude</p>
    <p>Os solicitantes deberán cubrir ou xuntar, segundo o caso, como documentos anexos á solicitude (anexo I) en soporte dixital, a seguinte documentación:</p>
    <p>a) Acreditación da personalidade xurídica da entidade solicitante, se é o caso.</p>
    <p>b) Acreditación da representatividade do solicitante mediante certificación do secretario, en que consten os seguintes datos:</p>
    <p>1º. Nome e apelidos.</p>
    <p>2º. DNI.</p>
    <p>3º. Enderezo.</p>
    <p>4º. Tteléfono móbil.</p>
    <p>5º. Enderezo electrónico.</p>
    <p>A representatividade deberá recaer sempre nun membro da xunta directiva da ADSG.</p>
    <p>c) Relación informatizada actualizada de explotacións da ADSG e os seus censos, segundo o anexo III.</p>
    <p>d) Copia da acta ou certificación do secretario da agrupación de defensa sanitaria gandeira, conforme se acordou en asemblea xeral a solicitude da axuda e se asume o compromiso de execución do Programa sanitario marco que aproba a Consellería do Medio Rural.</p>
    <p>e) Cronograma e planificación do desenvolvemento do Programa sanitario marco obrigatorio, adaptado á realidade da propia ADSG, no cal se inclúa unha estimación das mostras que se debe remitir ao longo do ano ao Laboratorio de Sanidade e Produción Animal de Galicia (Lasapaga), e, se é o caso do programa sanitario adicional de actuación que se pretende desenvolver, no cal se definirán obxectivos e o prazo de execución. A planificación presentada debe ser agrupada en prazos trimestrais. Os referidos documentos estarán asinados polo persoal veterinario responsable e polo presidente da entidade recoñecida como agrupación de defensa sanitaria gandeira.</p>
    <p>f) Orzamento do gasto por remuneración do persoal facultativo veterinario ou pola contratación de servizos técnicos veterinarios para a realización do programa sanitario da ADSG (artigo 14.a). Se a ADSG conta con máis dun veterinario/a para a realización do programa sanitario, deberá especificarse o solicitado por cada un deles.</p>
    <p>O orzamento deberá estar asinado electronicamente polo presidente da entidade, empregando para iso a sinatura dixital do DNI electrónico, ou calquera sinatura electrónica avanzada.</p>
    <p>A súa presentación deberá ser conforme o anexo II.</p>
    <p>g) Contrato do persoal veterinario responsable da súa execución en que conste a remuneración anual e, se é o caso, con inclusión dunha cláusula no dito contrato que especifique a dedicación profesional exclusiva para o programa sanitario da agrupación de defensa sanitaria gandeira.</p>
    <p>h) Copia do título dos técnicos veterinarios responsables da súa execución.</p>
    <p>i) Documento que indique para cada persoa veterinaria que participe no programa o nome e apelidos, NIF, número de colexiado, enderezo, teléfono e correo electrónico.</p>
    <p>j) Factura pro forma da prestación de servizos veterinarios (cando a contratación destes sexa a través dunha empresa), ou facturas, se é o caso.</p>
    <p>Artigo 8. Consentimentos e autorizacións</p>
    <p>1. A tramitación do procedemento require a incorporación de datos en poder das administracións públicas. Polo tanto, os modelos de solicitude incluirán autorizacións expresas ao órgano xestor para realizar as comprobacións oportunas que acrediten a veracidade dos datos. No caso de que non se autorice o órgano xestor para realizar esta operación, deberán achegarse os documentos comprobantes dos datos, nos termos exixidos polas normas reguladoras do procedemento.</p>
    <p>2. A presentación da solicitude de concesión de subvención polo interesado comportará a autorización ao organo xestor para solicitar as certificacións que deban emitir a Axencia Estatal da Administración Tributaria, a Tesouraría Xeral da Seguridade Social e a consellería competente en materia de facenda da Xunta de Galicia segundo o establecido no artigo 20.3 da Lei 9/2007, do 13 de xuño, de subvencións de Galicia. Non obstante, a persoa solicitante poderá denegar expresamente o consentimento e neste caso deberá presentar a certificación nos termos previstos regulamentariamente.</p>
    <p>3. As solicitudes das persoas interesadas irán acompañadas dos documentos e das informacións determinadas no artigo 7, salvo que os documentos exixidos xa estean en poder de calquera órgano da Administración actuante; neste caso, a persoa solicitante poderá acollerse ao establecido na letra f) do artigo 35 da Lei 30/1992, do 26 de novembro, de réxime xurídico das administracións públicas e do procedemento administrativo común, sempre que se faga constar a data e o órgano ou a dependencia en que foron presentados ou, se é o caso, emitidos, e cando non transcorresen máis de cinco anos desde a finalización do procedemento ao que corresponda.</p>
    <p>Nos supostos de imposibilidade material de obter o documento, o órgano competente poderá requirirlle á persoa solicitante a súa presentación, ou, no seu defecto, a acreditación por outros medios dos requisitos a que se refire o documento, con anterioridade á formulación da proposta de resolución.</p>
    <p>4. De conformidade co artigo 13.4 da lei 4/2006, do 30 de xuño, de transparencia e de boas practicas na Administración pública galega, e co previsto no Decreto 132/2006, do 27 de xullo, polo que se regulan os rexistros públicos creados nos artigos 44 e 45 da Lei 7/2005, do 29 de decembro, de orzamentos xerais da Comunidade Autónoma de Galicia, a consellería publicará na súa páxina web oficial a relación dos beneficiarios e o importe das axudas concedidas. Incluirá, igualmente, as referidas axudas e as sancións que, como consecuencia delas, puidesen impoñerse nos correspondentes rexistros públicos, polo que a presentación da solicitude leva implícita a autorización para o tratamento necesario dos datos dos beneficiarios e a referida publicidade.</p>
    <p>Artigo 9. Datos de carácter persoal</p>
    <p>De conformidade coa Lei orgánica 15/1999, do 13 decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autorizen as persoas interesadas mediante a presentación das solicitudes, serán incluídos nun ficheiro denominado «Relacións administrativas coa cidadanía e entidades» cuxo obxecto é xestionar o presente procedemento, así como para informar as persoas interesadas sobre o seu desenvolvemento. O órgano responsable deste ficheiro é a Secretaría Xeral Técnica da Consellería do Medio Rural. Os dereitos de acceso, rectificación, cancelación e oposición poderanse exercer ante a Secretaría Xeral Técnica da Consellería do Medio Rural, mediante o envío dunha comunicación ao seguinte enderezo: Edificio Administrativo San Caetano, s/n, 15781, Santiago de Compostela, A Coruña, ou a través dun correo electrónico a sxt.medio-rural@xunta.es .</p>
    <p>Artigo 10. Prazo de presentación</p>
    <p>1. O prazo de presentación de solicitudes será dun mes, contado a partir do día seguinte ao da publicación da presente orde no <em>Diario Oficial de Galicia</em>.</p>
    <p>Entenderase como último día do prazo o correspondente ao mesmo ordinal do día da publicación. Se o último día do prazo é inhábil entenderase prorrogado ao primeiro día hábil seguinte e se no mes de vencemento non hai día equivalente ao inicial do cómputo entenderase que o prazo expira o ultimo día do mes.</p>
    <p>2. Poderanse cubrir e rexistrar os formularios a través da sede electrónica da Xunta de Galicia, https://sede.xunta.es, ata as 24.00 horas do día en que remate o prazo de presentación de solicitudes.</p>
    <p>Artigo 11. Solicitude de ofertas para realizar o gasto subvencionable</p>
    <p>De acordo co artigo 29 da Lei 9/2007, do 13 de xuño, de subvencións de Galicia, cando o importe do gasto subvencionable supere as contías establecidas no texto refundido da Lei de contratos do sector público, aprobado polo Real decreto lexislativo 3/2011, do 14 de novembro, para o contrato menor, o beneficiario deberá solicitar como mínimo tres ofertas de diferentes provedores, con carácter previo á contratación do compromiso para prestación do servizo, agás que polas súas especiais características non exista no mercado suficiente número de entidades que as realicen, presten ou subministren ou agás que o gasto se realizase con anterioridade á solicitude da subvención.</p>
    <p>A elección entre as ofertas presentadas, que deberán achegarse na xustificación, ou, se é o caso, na solicitude da subvención, realizarase conforme a criterios de eficiencia e economía e debe xustificarse expresamente nunha memoria a elección cando non recaia na proposta económica máis vantaxosa.</p>
    <p>Artigo 12. Emenda</p>
    <p>1. Se a solicitude non reúne os requisitos sinalados nos puntos anteriores, requirirase o interesado na forma establecida na Lei 30/1992, de 26 de novembro, para que nun prazo de dez días emende a falta ou xunte os documentos preceptivos, coa indicación de que, se así non o fixer, se considerará que desistiu da súa petición, logo de resolución ditada para o efecto.</p>
    <p>2. As emendas, melloras da solicitude e todos os trámites e xestións máis comunmente utilizados na tramitación administrativa, deberán presentarse unicamente por medios electrónicos, accedendo ao expediente correspondente na carpeta do cidadán https://sede.xunta.es/carpeta-do-cidadan da persoa interesada, na sede electrónica da Xunta de Galicia.</p>
    <p>3. A Consellería do Medio Rural poderá solicitar dos peticionarios toda a información e xustificacións técnicas e económicas que considere necesarias, co obxecto de comprobar a realización das actuacións subvencionables e os custos derivados.</p>
    <p>Artigo 13. Tramitación e resolución</p>
    <p>1. O órgano competente para a instrución e tramitación do procedemento é a Dirección Xeral de Gandaría, Agricultura e Industrias Agroalimentarias. Para eses efectos constituirase un órgano colexiado formado polo subdirector xeral de Gandaría como presidente, o xefe do Servizo de Sanidade Animal como vogal e o xefe da Sección de Sanidade Animal do dito servizo de como secretario, que elevarán un informe técnico á directora xeral de Gandaría, Agricultura e Industrias Agroalimentarias para que formule a proposta de resolución das axudas.</p>
    <p>2. O expediente será resolto pola persoa titular da Consellería do Medio Rural, por proposta da directora xeral de Gandaría, Agricultura e Industrias Agroalimentarias, e poderase prescindir do trámite de audiencia cando non figuren no procedemento, nin se teñan en conta, outros feitos nin outras alegacións e probas que as aducidas polos interesados; neste caso, a proposta de resolución formulada terá carácter definitivo. A resolución de concesión da axuda notificarase nun prazo de cinco meses contados a partir do día seguinte ao da publicación da presente orde no <em>Diario Oficial de Galicia</em>. Transcorrido o dito prazo os interesados poderán entender desestimadas as peticións de axuda. Esta resolución pon fin á vía administrativa e contra ela poderá presentarse recurso potestativo de reposición ante o mesmo órgano, no prazo dun mes a partir do día seguinte ao da súa notificación, ou ben, alternativamente, recurso contencioso-administrativo no prazo de dous meses contados a partir do día seguinte ao da notificación.</p>
    <p>Artigo 14. Contía das axudas</p>
    <p>Para a cuantificación da subvención para a contratación dos servizos técnicos veterinarios ou a remuneración do persoal facultativo veterinario responsable da supervisión e execución do programa sanitario, establécese:</p>
    <p>a) Subvencionarase un máximo de 19.800 euros por cada persoa veterinaria con dedicación exclusiva para o desenvolvemento do programa sanitario da agrupación, e un máximo de 8.300 euros por cada persoa veterinaria responsable do programa sanitario sen exclusividade, ou no caso da contratación dos servizos técnicos veterinarios (empresa).</p>
    <p>No caso de que unha persoa veterinaria traballe para mais dunha ADSG, a axuda que se percibirá nunca poderá superar o importe establecido no parágrafo anterior para unha relación contractual sen dedicación exclusiva. </p>
    <p>b) No caso das ADSG de gando bovino, para acadar os importes indicados no punto anterior, computarase un mínimo de 3.300 UGM por cada persoa veterinaria con dedicación exclusiva ao programa sanitario da ADSG, e un mínimo de 1.650 UGM por cada persoa veterinaria sen dedicación exclusiva, ou cando se contraten os servizos técnicos veterinarios dunha empresa, reducíndose proporcionalmente a axuda da entidade no caso de non acadarse as UGM mencionadas. Se a ADSG conta con varias persoas veterinarias, para o cálculo da axuda que se vai adxudicar asignaranse tanto as UGM mínimas sinaladas como os importes que se percibirá por persoa veterinaria segundo a prelación de facultativos establecida pola propia entidade no orzamento solicitado, realizándose a redución proporcional no último deles no que se asignen as UGM da agrupación por debaixo dos límites indicados.</p>
    <p>c) No caso de que exista remanente orzamentario unha vez finalizada a repartición segundo os puntos anteriores, poderanse incrementar os importes subvencionables para o persoal facultativo veterinario con exclusividade en 600 euros, segundo a prelación establecida para cada ADSG no outorgamento da axuda, e para cada persoa veterinaria no orzamento solicitado pola ADSG. Unha vez realizada esta repartición, se aínda queda remanente, aplicaríase un incremento de 300 euros na axuda para o persoal facultativo veterinario sen dedicación exclusiva, ou pertencente a empresas de servizos veterinarios, cos mesmos criterios que no caso anterior, ata agotar o dito remanente. No caso de que unha vez realizadas estas reparticións, aínda quedará remanente, incrementaranse novamente os importes que se percibirá por persoa veterinaria contratada, a razón de 300 euros por persoal facultativo con dedicación exclusiva, e continuando polo persoal facultativo sen exclusividade ou pertencentes a empresas de servizos técnicos veterinarios a razón de 150 euros. Esta última repartición poderá repetirse ata esgotar a totalidade do crédito dispoñible. Estes incrementos realizaranse sempre que non se superen os límites establecidos nas alíneas b) e d).</p>
    <p>d) Ademais, o total do importe de subvención motivada por contratación de persoal veterinario non poderá superar un importe máximo que resultará de multiplicar o número de unidade de gando maior (UGM) da ADSG polo seguinte valor en cada caso:</p>
    <p>1º. ADSG de vacún: 6,0.</p>
    <p>2º. ADSG de ovino e cabrún: 7,5.</p>
    <p>3º. ADSG de porcino: 1,7.</p>
    <p>4º. ADSG de avicultura: 0,9.</p>
    <p>5º. ADSG de cunicultura: 1,5.</p>
    <p>6º. ADSG de acuicultura continental: 3.</p>
    <p>7º. ADSG de visóns e outras especies: 0,5.</p>
    <p>Os valores de UGM de cada especie animal tidos en conta para os cálculos nestas axudas serán os establecidos regulamentariamente, publicados oficialmente (Decreto 91/2001, do 19 de abril, polo que se regulan as agrupacións de defensa sanitaria gandeiras en Galicia publicado, no DOG do 8 de maio de 2001).</p>
    <p>e) En todo caso, o importe da axuda total resultante, non superará nunca o 100 % do gasto solicitado por cada persoa veterinaria no orzamento. </p>
    <p>Artigo 15. Criterios de outorgamento da subvención</p>
    <p>As solicitudes serán ordenadas en función da súa puntuación de acordo cos seguintes obxectivos e cun máximo de 100 puntos:</p>
    <p>1. Terán prioridade as solicitudes daquelas ADSG que integren un maior número de explotacións e de gando. Obterase a puntuación unha vez baremadas as ADSG considerando os seguintes criterios:</p>
    <table>
     <tbody>
      <tr>
       <td>1.1.</td>
       <td>Nº de explotacións</td>
       <td>Nº puntos</td>
      </tr>
      <tr>
       <td></td>
       <td>0-50</td>
       <td>0</td>
      </tr>
      <tr>
       <td></td>
       <td>51-100</td>
       <td>2</td>
      </tr>
      <tr>
       <td></td>
       <td>101-150</td>
       <td>4</td>
      </tr>
      <tr>
       <td></td>
       <td>151-200</td>
       <td>6</td>
      </tr>
      <tr>
       <td></td>
       <td>201-250</td>
       <td>8</td>
      </tr>
      <tr>
       <td></td>
       <td>251-300</td>
       <td>10</td>
      </tr>
      <tr>
       <td></td>
       <td>301-350</td>
       <td>12</td>
      </tr>
      <tr>
       <td></td>
       <td>351-400</td>
       <td>14</td>
      </tr>
      <tr>
       <td></td>
       <td>401-500</td>
       <td>16</td>
      </tr>
      <tr>
       <td></td>
       <td>&gt;501</td>
       <td>18</td>
      </tr>
     </tbody>
    </table>
    <table>
     <tbody>
      <tr>
       <td>1.2.</td>
       <td>Censo (nº UGM)</td>
       <td>Nº puntos</td>
      </tr>
      <tr>
       <td></td>
       <td>&lt;1.5000</td>
       <td>0</td>
      </tr>
      <tr>
       <td></td>
       <td>1.501-2.000</td>
       <td>2</td>
      </tr>
      <tr>
       <td></td>
       <td>2.001-2.500</td>
       <td>4</td>
      </tr>
      <tr>
       <td></td>
       <td>2.501-3.000</td>
       <td>6</td>
      </tr>
      <tr>
       <td></td>
       <td>3.001-4.000</td>
       <td>8</td>
      </tr>
      <tr>
       <td></td>
       <td>4.001-5.000</td>
       <td>10</td>
      </tr>
      <tr>
       <td></td>
       <td>5.001-6.000</td>
       <td>12</td>
      </tr>
      <tr>
       <td></td>
       <td>6.001-7.000</td>
       <td>14</td>
      </tr>
      <tr>
       <td></td>
       <td>7.001-8.000</td>
       <td>16</td>
      </tr>
      <tr>
       <td></td>
       <td>&gt;8.001</td>
       <td>17</td>
      </tr>
     </tbody>
    </table>
    <p>Ponderarase este criterio cunha valoración máxima de 35 puntos.</p>
    <p>2. Número de persoas veterinarias contratadas pola ADSG con dedicación exclusiva para o desenvolvemento do programa sanitario. Aplicarase a seguinte puntuación:</p>
    <table>
     <tbody>
      <tr>
       <td>Nº persoas veterinarias con exclusividade</td>
       <td>Nº puntos</td>
      </tr>
      <tr>
       <td>1</td>
       <td>7</td>
      </tr>
      <tr>
       <td>2-3</td>
       <td>12</td>
      </tr>
      <tr>
       <td>&gt;3</td>
       <td>15</td>
      </tr>
     </tbody>
    </table>
    <p>Ponderarase este criterio cunha valoración máxima de 15 puntos.</p>
    <p>3. Segundo a ADSG por especie:</p>
    <table>
     <tbody>
      <tr>
       <td>Especie</td>
       <td>Nº puntos</td>
      </tr>
      <tr>
       <td>Bovino e porcino</td>
       <td>30</td>
      </tr>
      <tr>
       <td>Ovino e cabrún</td>
       <td>20</td>
      </tr>
      <tr>
       <td>Aves e équidos</td>
       <td>15</td>
      </tr>
      <tr>
       <td>Coellos</td>
       <td>10</td>
      </tr>
      <tr>
       <td>Troitas e visóns e outras especies</td>
       <td>5</td>
      </tr>
     </tbody>
    </table>
    <p>Ponderarase este criterio cunha valoración máxima de 30 puntos.</p>
    <p>4. Valorarase a fusión entre varias ADSG, no periodo comprendido desde o 20.4.2015, data de publicación da anterior orde de axudas ás ADSG, ata a data de publicación da presente orde, e segundo o número de ADSG fusionadas, coa seguinte puntuación:</p>
    <table>
     <tbody>
      <tr>
       <td>Nº ADSG fusionadas</td>
       <td>Nº puntos</td>
      </tr>
      <tr>
       <td>2 ADSG</td>
       <td>10</td>
      </tr>
      <tr>
       <td>3 ou máis ADSG</td>
       <td>20</td>
      </tr>
     </tbody>
    </table>
    <p>Ponderarase este criterio cunha valoración máxima de 20 puntos.</p>
    <p>Artigo 16. Modificación das axudas</p>
    <p>1. As subvencións a que se refire a presente orde consideraranse subvencións máximas e poderán ser reducidas, por proposta da Dirección Xeral de Gandaría, Agricultura e Industrias Agroalimentarias, cando exista concorrencia doutras axudas outorgadas por outras administracións ou entes públicos ou privados, nacionais ou internacionais, ou doutros ingresos ou recursos que financien as actividades subvencionadas.</p>
    <p>2. O pagamento da subvención realizarase con xustificación previa, polo beneficiario, da realización da actividade, proxecto, obxecto ou adopción do comportamento para o que se concedeu, nos termos establecidos na presente orde.</p>
    <p>3. Producirase a perda do dereito ao cobramento total ou parcial da subvención, no suposto de falta de xustificación ou de concorrencia dalgunha das causas previstas no artigo 33 da Lei 9/2007, do 13 de xuño, de subvencións de Galicia.</p>
    <p>Artigo 17. Xustificacións</p>
    <p>1. Consideraranse gastos subvencionables, para os efectos previstos na presente orde, aqueles que de xeito indubidable respondan á natureza da actividade subvencionada e se realicen no prazo establecido ata o 28 de febreiro de 2017.</p>
    <p>Para subvencionar considérase gasto realizado o que foi efectivamente pagado.</p>
    <p>2. Os gastos realizados polo beneficiario final deberán xustificarse mediante facturas ou nóminas orixinais ou copias compulsadas delas. Nos casos en que isto non sexa posible e que non existan facturas, os gastos xustificaranse por medio de documentos contables de valor probatorio equivalente. </p>
    <p>Por regra xeral, presentaranse as facturas, nóminas e xustificantes bancarios do pagamento da realización do programa sanitario na oficina agraria comarcal correspondente ata o 10 de decembro de 2016 as xustificacións económicas do traballo realizado no período transcorrido desde o inicio do programa sanitario ata o 30 de novembro para a anualidade 2016 e ata o 10 de marzo de 2017 presentaranse as xustificacións económicas do traballo realizado desde o 1 de decembro de 2016 ata o 28 de febreiro de 2017, para a anualidade 2017.</p>
    <p>3. Os documentos mencionados deberán vir acompañados dunha relación en papel e outra informatizada e unha memoria explicativa sobre a realización do programa subvencionado, que acredite a prestación efectiva dos servizos.</p>
    <p>Tanto na relación informatizada como na de papel deberán constar perfectamente diferenciados os seguintes conceptos:</p>
    <p>a) Facturas definitivas ou nóminas que xustifiquen o gasto subvencionable que teña a ADSG dos cales poida presentar xustificante bancario do pagamento polo beneficiario: número de factura ou nómina, identificación do beneficiario que paga, destinatario do pagamento, a data de emisión e a data do pagamento.</p>
    <p>b) Documentos bancarios (xustificante de transferencia, certificación bancaria etc.) que xustifiquen o pagamento polo beneficiario do gasto subvencionable no que consten: número de factura obxecto de pagamento (obrigatorio), a identificación do beneficiario que paga (nome da ADSG) e o destinatario do pagamento que deberá coincidir coa persoa, empresa ou entidade que emitiu a factura. No caso de que o xustificante bancario sexa transferencia bancaria deberá ser orixinal ou copia cotexada, e estará selada pola entidade bancaria.</p>
    <p>4. No caso de que un xustificante de pagamento inclúa varias facturas imputadas no gasto, deberanse identificar no documento do pagamento as facturas obxecto do pagamento.</p>
    <p>5. No caso dunha factura cuxo pagamento se xustifique mediante varios documentos de pagamento, cada un destes deberá facer referencia á factura á cal se imputa o pagamento, e irá acompañada dunha relación de todos os documentos de pagamento e importes acreditativos do pagamento desa factura.</p>
    <p>Para os efectos do establecido no artigo 49 párágrafo segundo do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, a selaxe dos xustificantes orixinais de gasto para o control da concorrencia de subvencións farase cun selo que indique «subvencionado».</p>
    <p>6. Se realizada a actividade e finalizado o prazo para xustificar se pagase só unha parte dos gastos indicados no orzamento presentado, para os efectos de perda do dereito ao cobramento aplicarase o principio de proporcionalidade ao total da axuda adxudicada á ADSG e tendo en conta sempre o xustificado por cada persoa veterinaria.</p>
    <p>7. Ademais das xustificacións económicas indicado no parágrafo primeiro deste artigo, deberán presentar ata o 10 de marzo de 2017, unha memoria do programa desenvolvido, asinada pola persoa veterinaria responsable da execución deste.</p>
    <p>Artigo 18. Prazos para xustificar</p>
    <p>1. O prazo de presentación dos xustificantes bancarios do pagamento polo beneficiario final rematará o 10 de decembro de 2016 para as actuacións realizadas ata o 30 de novembro de 2016, e o 10 de marzo para as actuacións realizadas ata o 28 de febreiro de 2017.</p>
    <p>2. Poderá solicitarse antes do 1 de outubro de 2016 un anticipo do 43,469 % do total da subvención autorizada, suxeito ás dispoñibilidades orzamentarias vixentes. Para poder ser autorizado o dito anticipo, as entidades beneficiarias non poderán ter abertos expedientes de reintegro de axudas de anos anteriores. </p>
    <p>En virtude do artigo 67.4. do Decreto 11/2009, do 8 de xaneiro, os beneficiarios deste anticipo quedan exonerados da constitución das garantías establecidas no artigo 65 do mesmo decreto, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>3. De acordo co artigo 28.6 da Lei 9/2007, do 13 de xuño, de subvencións de Galicia, cando as actividades fosen financiadas, ademais de coa subvención, con fondos propios ou outras subvencións ou recursos, deberá acreditarse na xustificación o importe, procedencia e aplicación de tales fondos ás actividades subvencionadas.</p>
    <p>Artigo 19. Control de execución dos programas</p>
    <p>1. Se como consecuencia dos controis se detectan incumprimentos na execución do programa aprobado en aspectos relevantes para a efectividade deste, aplicaranse deducións sobre as axudas aprobadas ponderando a gravidade e frecuencia dos incumprimentos.</p>
    <p>Para estes efectos considéranse incumprimentos relevantes:</p>
    <p>a) Non ter executado en 28 de febreiro de 2017 a mostraxe obrigatoria recollida no programa sanitario marco no 100 % das explotacións da ADSG.</p>
    <p>b) A incorporación de animais, bovinos que resulten positivos a anticorpos fronte ao IBRgE e paratuberculose e a antíxeno de BVD nas análisis feitas previas á súa incorporación.</p>
    <p>c) A permanencia prolongada nunha explotación dun animal bovino confirmado como persistentemente infectado pola BVD sen tomar as medidas de bioseguridade axeitadas.</p>
    <p>d) Non cumprir os programas vacinais cando estes sexan obrigatorios segundo a normativa vixente.</p>
    <p>e) Utilizar vacinas fronte á IBR que non sexan marcadas, salvo nos casos de cebadeiros de gando vacún integrados en ADSG e a non comunicación previa aos servizos provinciais de Gandería da vacinación con vacinas vivas fronte á BVD.</p>
    <p>f) Permitir a saída de animais bovinos positivos a antixeno de BVD sen proba de confirmación negativa ou confirmados como persistentemente infectados ou confirmados como positivos á paratuberculose con destinos diferentes do matadoiro.</p>
    <p>Nos casos de novas incorporacións os animais ELISA positivos a paratuberculose poderán ser devoltos á explotación de orixe para a súa confirmación dentro dos 30 días desde a súa incorporación. Asi mesmo, os animais menores de cinco meses ELISA positivos á paratuberculose poderán ser devoltos con destino a un cebadoiro no prazo indicado anteriormente.</p>
    <p>g) Permitir a saída de animais ovinos confirmados como positivos á paratuberculose con destinos diferentes do matadoiro.</p>
    <p>h) Non comunicar aos gandeiros ou aos servizos veterinarios oficiais os animais confirmados positivos á paratuberculose e a antíxeno de BVD.</p>
    <p>i) Non entregar aos titulares das explotacións en documento escrito as recomendacións derivadas da enquisa de bioseguridade incluída no programa, ou non realizar a mencionada enquisa, cando proceda.</p>
    <p>j) Non realizar a actuación de formación ou a reunión informativa previstas no programa, así como a falta de comunicación das datas da realización ao Servizo Provincial de Gandaría correspondente no prazo de 10 días previos á realización.</p>
    <p>k) Non ter cubertas polo persoal veterinario responsable as fichas de actuación en que se reflictan as actuacións realizadas, ou non telas á disposición dos servizos veterinarios oficiais.</p>
    <p>l) Non realizar os controis previstos nas incorporacións de animais ás explotacións no prazo máximo de 20 días naturais contados desde a data da incorporación. En todos os casos, os animais incorporados deberán estar illados do resto do rabaño ata coñecer os resultados das probas analíticas tomando as medidas de bioseguridade necesarias para evitar o contaxio de infeccións.</p>
    <p>m) Non ter implantado o correspondente programa de manexo e eliminación de animais bovinos clínicos ou confirmados naquelas explotacións onde se estea a facer unha mostraxe maior do 40 % para a detección de paratuberculose.</p>
    <p>n) Non ter feita en prazo por parte dalgunha das explotacións integrantes da ADSG a declaración censual obrigatoria establecida pola normativa vixente conforme ás obrigas exixidas polo Real decreto 479/2004, polo que se establece e regula o Rexistro Xeral de Explotacións Gandeiras. Non se aplicará este punto para o caso das ADSG de gando bovino e de gando ovino e cabrún.</p>
    <p>ñ) No caso de explotacións avícolas, non realizar os correspondentes autocontrois de salmonela, ou realizalos en laboratorios non autorizados, cando estes sexan preceptivos, ou non telos á disposición dos servizos veterinarios oficiais cando estes os requiran. Así mesmo, non realizar a vacinación fronte á salmonela naquelas poboacións en que sexa obrigatoria.</p>
    <p>o) Incumprir as instrucións de remisión de mostras ao Laboratorio de Sanidade e Produción Animal de Galicia.</p>
    <p>p) Non actualizar na aplicación informática as actuacións do programa sanitario realizadas no prazo de 15 días tras a súa execución.</p>
    <p>q) Realizar o programa sanitario por parte de persoal veterinario non recoñecido para a correspondente ADSG ou a realización no caso de persoal veterinario con dedicación exclusiva, de actuacións veterinarias en explotacións gandeiras que non teñan ningunha relación co programa sanitario da ADSG.</p>
    <p>r) Non ter clasificadas as explotacións segundo se recolle no Programa sanitario marco para as ADSG de gando bovino, ovino-cabrún e visóns, en data 10 de marzo de 2017 .</p>
    <p>2. As deducións aplicables no caso de detectarse estes incumprimentos serán as seguintes:</p>
    <p>a) No caso de non ter executada en 28 de febreiro do 2017 a mostraxe obrigatoria recollida no Programa sanitario marco no 100 % das explotacións, reducirase o total da axuda que se percibirá na parte proporcional ás mostraxes non executadas.</p>
    <p>b) No caso de non executar as mostraxes obrigatorias recollidas no Programa sanitario marco en máis dun 35 % das explotacións da ADSG, perderase o dereito ao total da axuda que se percibirá.</p>
    <p>c) No caso da incorporación de animais bovinos que resulten positivos a anticorpos nas análisis feitas previas á súa incorporación fronte ao IBRgE e paratuberculose e a antíxeno de BVD, deducirase 200 € por animal do total da axuda que se percibirá.</p>
    <p>d) No caso de superar os 30 días de permanencia nunha explotación dun animal confirmado como persistentemente infectado pola BVD sen tomar as medidas de bioseguridade axeitadas, deducirase 200 € por animal do total da axuda que se percibirá.</p>
    <p>e) Por non cumprir os programas vacinais cando estes sexan obrigatorios segundo a normativa vixente, deducirase cando proceda 200 euros por explotación.</p>
    <p>f) Por cada explotación bovina en que se detecte a utilización fronte á IBR de vacinas que non sexan marcadas, deducirase un importe de 500 € do total da axuda que se percibirá e cando non se faga a comunicación previa aos servizos provinciais de Gandaría da vacinación con vacinas vivas fronte a BVD, deducirase un importe de 300 euros por explotación.</p>
    <p>g) Por cada explotación en que se detecte a saída de animais bovinos positivos a antixeno de BVD sen proba de confirmación negativa ou confirmados como persistentemente infectados ou confirmados como positivos á paratuberculose, ou de animais ovinos e cabrúns confirmados como positivos á paratuberculose, con destinos diferentes do matadoiro, deducirase un importe de 500 € do total da axuda que se percibirá.</p>
    <p>h) Cando non se comuniquen aos gandeiros ou aos servizos veterinarios oficiais os animais confirmados positivos á paratuberculose e ao antíxeno de BVD, deducirase por cada animal un importe de 500 € da axuda que se percibirá.</p>
    <p>i) Por cada explotación en que se detecte que non foi realizada a enquisa de bioseguridade establecida no programa marco, cando proceda, deducirase un importe de 200 € do total da axuda que se percibirá.</p>
    <p>j) No caso de non realizarse a actividade formativa ou a reunión anual establecidas no programa marco, así como a falta de comunicación das datas da realización ao Servizo Provincial de Gandaría correspondente no prazo de 10 días previos á realización, deducirase 300 euros da axuda que se percibirá.</p>
    <p>k) Por non ter cubertas as fichas de actuación en que se reflictan as actuacións realizadas nas explotacións polo persoal veterinario responsable, ou por non ter as fichas a disposición do servizos veterinarios oficiais, cando proceda, deducirase un importe de 100 euros por explotación.</p>
    <p>l) Por cada explotación en que se detecte que non foron realizados os controis previstos nas incorporacións de animais no prazo máximo de 20 días naturais desde a súa chegada á explotación, ou no caso de que os animais incorporados non se manteñan illados do resto do rabaño ata coñeder os resultados, cando proceda, deducirase un importe de 200 € do total da axuda que se percibirá.</p>
    <p>m) Por non ter implantado o correspondente programa de manexo e eliminación de animais bovinos clínicos ou confirmados naquelas explotacións onde se estea a facer unha mostraxe maior do 40 % para a detección de paratuberculose, e cando proceda, deducirase un importe por explotación de 200 € do total da axuda que se percibirá.</p>
    <p>n) Por cada explotación en que se detecte que non foi realizada en prazo a declaración censual obrigatoria ou outras obrigas administrativas establecidas pola normativa vixente, deducirase un importe de 200 € do total da axuda que se percibirá.</p>
    <p>ñ) Por cada explotación avícola en que se detecte que non foron realizados os correspondentes autocontrois preceptivos de salmonela (incluíndo os autocontrois de eficacia da limpeza e desinfección en baleiros en explotacións), que foron realizados en laboratorios non autorizados ou non estean á disposición dos servizos veterinarios oficiais cando estes os requiran, deducirase un importe de 500 € do total da axuda que se percibirá.</p>
    <p>o) Por cada explotación avícola en que se detecte que non foi realizada a correspondente vacinación fronte á salmonela, cando esta sexa preceptiva, deducirase un importe de 500 € do total da axuda que se percibirá.</p>
    <p>p) Por cada explotación avícola na que se detecten, dentro dos programas de salmonela, incumprimentos referidos á inexistencia na explotación da documentación acreditativa de orixe das aves, pensos ou auga, deducirase un importe de 100 € do total da axuda que se percibirá.</p>
    <p>q) Por cada explotación porcina en que se detecte que non foi realizada a correspondente vacinación fronte á enfermidade de Aujeszky, cando esta sexa preceptiva, ou os controis serolóxicos obrigatorios, deducirase un importe de 500 € do total da axuda que se percibirá.</p>
    <p>r) No caso de detectarse incumprimentos de calquera tipo dos sinalados en máis do 35 % das explotacións da ADSG, perderase o dereito ao 100 % da axuda que se percibirá.</p>
    <p>s) No caso de que o Laboratorio de Sanidade e Produción Animal de Galicia informe, ao final do período subvencionable, que unha ADSG non respectou os criterios de mostraxe e de envíos de mostras establecidos no anexo IV, enviando durante un mes máis do 15 % do total que enviará cada ADSG durante todo ano, deducirase 300 euros da axuda que se percibirá por cada mes en que sexa superado este límite.</p>
    <p>t) Por cada actuación do programa sanitario detectada como non actualizada en prazo na aplicación informática das ADSG, deducirase un importe de 100 € na axuda ques e percibirá.</p>
    <p>u) Por non ter clasificadas as explotacións segundo se recolle no Programa sanitario marco para as ADSG de gando bovino, ovino-cabrún e visóns en data 10 de marzo de 2017, aplicarase unha dedución de 200 € da axuda que se percibirá.</p>
    <p>v) No caso de detectarse a non actualización da aplicación informática nun 35 % das actuacións do programa sanitario realizadas, perderase o dereito ao 100 % da axuda que se percibirá.</p>
    <p>w) No caso de detectarse que o programa sanitario foi realizado por parte de persoal veterinario non recoñecido na correspondente ADSG, ou a realización no caso de persoal veterinario con dedicación exclusiva de actuacións veterinarias que non teñan relación ningunha co programa sanitario da ADSG, perderase o dereito ao 100 % da axuda que se percibirá.</p>
    <p>x) No caso das ADSG de gando porcino, establécese unha dedución parcial de 500 € na axuda que lle correspondera cobrar á agrupación por cada unha das explotacións de produción pertencentes a ela que non estean cualificadas fronte á enfermidade de Aujeszky ao final do período subvencionable. Para estes efectos, non serán tidas en conta as explotacións que presentasen positividade ao longo do dito período, e que estean executando correctamente un programa de erradicación e control da enfermidade, de cara á súa posterior cualificación.</p>
    <p>Artigo 20. Reintegro da axuda e obriga de facilitar información</p>
    <p>O interesado ten a obriga do reintegro, total ou parcial, da subvención ou axuda pública percibida no suposto de incumprimento das condicións establecidas para a súa concesión e nos demais supostos previstos no artigo 33 da Lei 9/2007, do 13 de xuño, de subvencións de Galicia.</p>
    <p>Se se detectan incumprimentos en controis posteriores ao pagamento da axuda, nos procedementos de reintegro aplicaranse as reducións de axuda establecidas no artigo 19.</p>
    <p>Así mesmo, ten a obriga de facilitar toda a información que lle sexa requirida pola Intervención Xeral da Comunidade Autónoma, o Tribunal de Contas e o Consello de Contas, no exercicio das súas funcións de fiscalización e control do destino das axudas, así como as que lle solicite calquera órgano comunitario de inspección ou control.</p>
    <p>Artigo 21. Réxime de incompatibilidades</p>
    <p>As axudas establecidas na presente orde son compatibles con outras subvencións, axudas, ingresos ou recursos para a mesma finalidade, procedentes de calquera Administración ou ente público ou privado, nacional, da Unión Europea ou de organismos internacionais, sempre que se cumpran os límites establecidos na normativa aplicable e que, en ningún caso, se supere o custo total da actividade financiada.</p>
    <p>Artigo 22. Financiamento</p>
    <p>1. As axudas que deriven da aplicación da presente orde financiaranse con cargo ás seguintes aplicacións orzamentarias do proxecto de orzamentos xerais da Comunidade Autónoma de Galicia:</p>
    <p>a) Para o ano 2016: 12.22.713E.470.0 dotada para esta finalidade con 922.850 euros.</p>
    <p>b) Para o ano 2017: 12.22.713E.470.0 dotada para esta finalidade con 1.200.150 euros.</p>
    <p>2. Así mesmo, os importes dos orzamentos xerais da Comunidade Autónoma de Galicia con que se financiarán estas axudas poderanse incrementar con fondos estatais ou autonómicos achegados para o efecto.</p>
    <p>Disposición adicional primeira</p>
    <p>En todas aquelas cuestións non previstas na presente orde será de aplicación o disposto na Lei 9/2007, do 13 de xuño, de subvencións de Galicia, no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia, e nos preceptos básicos da normativa estatal.</p>
    <p>Disposición adicional segunda</p>
    <p>As axudas reguladas pola presente orde rexeranse polas normas comunitarias aplicables e, concretamente, polo Regulamento (UE) nº 702/2014 da Comisión, do 25 de xuño de 2014, polo que se declaran determinadas categorías de axuda nos sectores agrícola e forestal e nas zonas rurais compatibles co mercado interior na aplicación dos artigos 107 e 108 do Tratado de funcionamento da Unión Europea.</p>
    <p>Disposición derradeira</p>
    <p>Esta orde terá efectos o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 21 de decembro de 2015</p>
    <footer><p>Ángeles Vázquez Mejuto<br>Conselleira do Medio Rural</p></footer>

