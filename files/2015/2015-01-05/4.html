---
date: '2015-01-05'
id: G0244-061114-0007
page: 241
number: 2
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 3 de novembro de 2014 pola que se publica a modificación dos estatutos
  da Mancomunidade Intermunicipal Voluntaria Conso-Frieiras.
range: Orde
url: >-
  https://www.xunta.gal/dog/Publicados/2015/20150105/AnuncioG0244-061114-0007_gl.html
---
<p>A disposición transitoria décimo primeira da Lei 27/2013, do 27 de decembro, de racionalización e sustentabilidade da Administración local, determina que as mancomunidades adaptarán os seus estatutos ao artigo 44 da Lei 7/1985, do 2 de abril, de bases de réxime local, para non incorreren en causa de disolución, e especifica, a seguir, que as competencias das mancomunidades de municipios estarán orientadas exclusivamente á realización de obras e á prestación dos servizos públicos que sexan necesarios para que os municipios poidan exercer as competencias ou prestar os servizos enumerados no artigo 25 e no artigo 26 da Lei 7/1985, do 2 de abril, de bases de réxime local. Deste xeito, deberán revisarse o obxecto e competencia regulados nos estatutos da Mancomunidade co fin de que concorden co mandado da reiterada disposición transitoria.</p>
    <p>O procedemento de modificación dos estatutos das mancomunidades está regulado no artigo 143 da Lei 5/1997, do 22 de xullo, de Administración local de Galicia. En cumprimento do disposto no citado precepto, o presidente da Mancomunidade remitiu á Vicepresidencia e Consellería de Presidencia, Administracións Públicas e Xustiza a documentación relativa á súa modificación.</p>
    <p>Examinada a documentación, considérase que a tramitación da modificación estatutaria seguiu o procedemento legalmente previsto para tal fin.</p>
    <p>En síntese, para a adopción do acordo de modificación desta mancomunidade observouse a seguinte tramitación:</p>
    <p>A Asemblea Xeral, en sesión extraordinaria da Mancomunidade Intermunicipal Voluntaria Conso-Frieiras, aprobou inicialmente a modificación dos seus estatutos o 12 de maio de 2014.</p>
    <p>– O referido acordo someteuse a información pública durante o prazo dun mes no BOP núm. 109, de Ourense, do 14 de maio de 2014, período no cal non se presentaron alegacións.</p>
    <p>– Con data do 21 de abril de 2014 e 15 de maio de 2014, emitiron os respectivos informes a Dirección Xeral de Administración Local e a Deputación Provincial de Ourense.</p>
    <p>– Os plenos de cada unha das entidades locais integrantes da mancomunidade aprobaron a modificación dos estatutos e remitiron á Dirección Xeral de Administración Local unha copia certificada dos acordos de aprobación da dita modificación.</p>
    <p>O contido da modificación afectará o artigo 7.</p>
    <p>Segundo o antedito e de conformidade co disposto no artigo 143.1.d) da Lei 5/1997, do 22 de xullo, de Administración local de Galicia, e demais normativa de aplicación,</p>
    <h2>DISPOÑO:</h2>
    <p>Artigo único. Publicar a modificación do artigo 7 dos estatutos da Mancomunidade Intermunicipal Voluntaria Conso-Frieiras.</p>
    <p>Santiago de Compostela, 3 de novembro de 2014</p>
    <footer><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>
    <h2>ANEXO</h2>
    <h2>Modificación dos estatutos da Mancomunidade Intermunicipal<br>Voluntaria Conso-Frieiras</h2>
    <p>Artigo 7</p>
    <p>A Mancomunidade terá como obxecto e finalidade o establecemento e desenvolvemento das competencias municipais nas seguintes materias:</p>
    <p>1. Recadación.</p>
    <p>2. Prevención e extinción de incendios.</p>
    <p>3. Xestión dos residuos sólidos urbanos.</p>
    <p>4. Infraestruturas viarias e outros equipamentos da súa titularidade.</p>
    <p>5. Abastecemento de auga potable a domicilio e evacuación e tratamento de augas residuais.</p>
    <p>6. Participar na vixilancia do cumprimento da escolaridade obrigatoria.</p>
    <p>7. Avaliación e información de situacións de necesidade social e atención inmediata a persoas en situación ou risco de exclusión social.</p>
    <p>8. Protección civil.</p>
    <p>9. Información e promoción da actividade turística de interese de ámbito local e ocupación do tempo libre.</p>
    <p>10. Promoción da participación dos cidadáns no uso eficiente e sustentable das tecnoloxías da información e das comunicacións.</p>
    <p>11. Transporte colectivo urbano.</p>
    <p>12. Ambiente urbano.</p>
    <p>13. Protección da salubridade pública.</p>
    <p>14. Promoción da cultura e equipamentos culturais.</p>
    <p>15. Asistencia técnica e xestión urbanística.</p>

