---
date: '2015-01-05'
id: G0244-061114-0008
page: 239
number: 2
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  ORDE do 3 de novembro de 2014 pola que se publica a modificación dos estatutos
  da Mancomunidade de Concellos da Serra do Barbanza.
range: Orde
url: >-
  https://www.xunta.gal/dog/Publicados/2015/20150105/AnuncioG0244-061114-0008_gl.html
---
<p>A disposición transitoria décimo primeira da Lei 27/2013, do 27 de decembro, de racionalización e sustentabilidade da Administración local, determina que as mancomunidades adaptarán os seus estatutos ao artigo 44 da Lei 7/1985, do 2 de abril, de bases de réxime local, para non incorreren en causa de disolución, e especifica, a seguir, que as competencias das mancomunidades de municipios estarán orientadas exclusivamente á realización de obras e á prestación dos servizos públicos que sexan necesarios para que os municipios poidan exercer as competencias ou prestar os servizos enumerados no artigo 25 e no artigo 26 da Lei 7/1985, do 2 de abril, de bases de réxime local. Deste xeito, deberán de revisarse o obxecto e competencia regulados nos estatutos da Mancomunidade co fin de que concorden co mandado da reiterada disposición transitoria.</p>
    <p>O procedemento de modificación dos estatutos das mancomunidades está regulado no artigo 143 da Lei 5/1997, do 22 de xullo, de Administración local de Galicia. En cumprimento do disposto no citado precepto, o presidente da Mancomunidade remitiulle á Vicepresidencia e Consellería de Presidencia, Administracións Públicas e Xustiza a documentación relativa á súa modificación.</p>
    <p>Examinada a documentación, considérase que a tramitación da modificación estatutaria seguiu o procedemento legalmente previsto para tal fin.</p>
    <p>En síntese, para a adopción do acordo de modificación desta mancomunidade observouse a seguinte tramitación:</p>
    <p>– A Asemblea Xeral, en sesión extraordinaria, da Mancomunidade de Concellos da Serra do Barbanza aprobou inicialmente a modificación dos seus estatutos o 26 de marzo de 2014.</p>
    <p>– O referido acordo someteuse a información pública durante o prazo dun mes no <em>Boletín Oficial</em> da provincia da Coruña número 70, do 11 de abril de 2014, período en que non se presentaron alegacións.</p>
    <p>– Con data do 21 de abril de 2014 emitiu informe a Dirección Xeral de Administración Local.</p>
    <p>– Con data do 1 de abril de 2014, a Mancomunidade solicitou informe á Deputación Provincial de A Coruña. A dita solicitude tivo entrada no rexistro da Deputación con data do 14 de abril de 2014. A Deputación non emitiu o informe preceptivo no prazo establecido no artigo 143.1.c) da Lei 5/1997, do 22 de xullo, de Administración local de Galicia, polo que este se considera favorable.</p>
    <p>– Os plenos de cada unha das entidades locais integrantes da Mancomunidade aprobaron a modificación dos estatutos e remitiron á Dirección Xeral de Administración Local unha copia certificada dos acordos de aprobación da dita modificación.</p>
    <p>O contido da modificación afectará o artigo 2.</p>
    <p>Segundo o antedito, e de conformidade co disposto no artigo 143.1.d) da Lei 5/1997, do 22 de xullo, de Administración local de Galicia, e demais normativa de aplicación.</p>
    <footer><p>DISPOÑO:</p></footer>
    <p>Artigo único</p>
    <p>Publicar a modificación do artigo 2 dos estatutos da Mancomunidade de Concellos da Serra do Barbanza.</p>
    <p>Santiago de Compostela, 3 de novembro de 2014</p>
    <footer><p>Alfonso Rueda Valenzuela<br>Vicepresidente y conselleiro de Presidencia, Administracións Públicas e Xustiza</p></footer>
    <footer><p>ANEXO</p></footer>
    <h2>Modificación dos estatutos da Mancomunidade<br>de Concellos da Serra do Barbanza</h2>
    <p>Artigo 2. <em>Fin da Mancomunidade</em></p>
    <p>Establécese como fin da Mancomunidade a prestación dos servizos públicos de recollida e tratamento de residuos. A Mancomunidade poderá, no futuro, asumir outras finalidades, debendo modificar para iso os presentes estatutos conforme ao procedemento previsto no artigo 19.</p>

