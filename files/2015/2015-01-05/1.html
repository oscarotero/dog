---
date: '2015-01-05'
id: C3K1-261214-0001
page: 227
number: 2
agency: Consellería de Sanidade
section: I. Disposicións xerais.
title: >-
  DECRETO 168/2014, do 18 de decembro, polo que se modifica o Decreto 29/2009,
  do 5 de febreiro, polo que se regula o uso e acceso á historia clínica
  electrónica.
range: Decreto
url: >-
  https://www.xunta.gal/dog/Publicados/2015/20150105/AnuncioC3K1-261214-0001_gl.html
---
<p>O Decreto 29/2009, do 5 de febreiro, regula en Galicia o uso e acceso á historia clínica electrónica e a evolución do marco lexislativo abriu a vía a novas modalidades de acceso que foron incluídas e reguladas en modificacións da dita norma.</p>
    <p>As modificacións introducidas no presente decreto consisten en afondar no acceso á historia clínica electrónica por parte dos/as profesionais médicos forenses que desenvolven a súa actividade nos centros dependentes da Comunidade Autónoma de Galicia.</p>
    <p>A través do Real decreto 2166/1994, do 4 de novembro, e do Real decreto 2397/1996, do 22 de novembro, o Estado traspasou á Comunidade Autónoma de Galicia as funcións de provisión dos medios materiais e económicos para o funcionamento da Administración de xustiza, así como, as funcións e servizos da Administración do Estado en materia de medios persoais ao servizo da Administración de xustiza, respectivamente.</p>
    <p>Por medio do Real decreto 233/1998, do 16 de febreiro, ampliáronse as funcións, os servizos e os medios traspasados e asumidos pola Comunidade Autónoma de Galicia.</p>
    <p>No marco destas competencias e de conformidade co previsto no Real decreto 386/1996, do 1 de marzo, polo que se aproba o Regulamento dos institutos de medicina legal, creouse, a través do Decreto 119/2005, do 6 de maio, o Instituto de Medicina Legal de Galicia, no cal se integraron o persoal médico forense e o resto do persoal funcionario e laboral destinado nos institutos anatómico-forenses, clínicas médico-forenses e agrupacións de forensías dos xulgados de Galicia.</p>
    <p>Son funcións do persoal médico forense a asistencia técnica a xulgados e tribunais, fiscalías e oficinas do Rexistro Civil nas materias da súa disciplina profesional, tanto no campo da patoloxía forense e prácticas teratolóxicas, coma na asistencia ou vixilancia facultativa das persoas detidas, lesionadas ou enfermas que se acharen baixo a xurisdición dos/as xuíces e xuízas, nos supostos e na forma que determinen as leis, emitindo informes e ditames médicos legais no marco do proceso xudicial, realizando o control periódico das persoas lesionadas e a valoración dos danos corporais que sexan obxecto de actuacións procesuais, así como outras funcións de investigación e colaboración que deriven da súa propia función.</p>
    <p>No curso das actuacións procesuais ou de investigación de calquera natureza incoadas polo Ministerio Fiscal, o persoal médico forense está ás ordes de xuíces, maxistrados, fiscalías ou oficinas do Rexistro Civil, exercendo as súas funcións con plena independencia e baixo criterios estritamente científicos. </p>
    <p>O acceso á información contida na historia clínica é unha práctica habitual no curso das investigacións xudiciais que se considera adecuada tanto desde o punto de vista de asegurar un mellor ditame profesional, ao contar cos antecedentes médicos da persoa obxecto de dita investigación, como da necesidade de evitar levar a cabo estudos innecesarios.</p>
    <p>De acordo con todo iso, no marco das competencias indicadas, de conformidade co previsto no Decreto 119/2005, do 6 de maio, polo que se crea o Instituto de Medicina Legal de Galicia, e consonte o recoñecemento da condición de autoridade ao persoal médico forense cando actúe no exercicio do seu cargo, cómpre establecer as condicións precisas para garantir o acceso á información contida na historia clínica electrónica, nas actuacións derivadas da realización de autopsias e doutras actuacións derivadas de investigacións xudiciais abertas, ao persoal médico forense que desenvolve a súa actividade na Comunidade Autónoma de Galicia.</p>
    <p>Na súa virtude, por proposta da conselleira de Sanidade, de acordo co Consello Consultivo e logo da deliberación do Consello da Xunta de Galicia na súa reunión do día dezaoito de decembro de dous mil catorce,</p>
    <h2>DISPOÑO:</h2>
    <p>Artigo único. Modificación do artigo 13 do Decreto 29/2009, do 5 de febreiro, polo que se regula o uso e acceso á historia clínica electrónica</p>
    <p>O artigo 13 do Decreto 29/2009, do 5 de febreiro, polo que se regula o uso e acceso á historia clínica electrónica, queda modificado como segue:</p>
    <p>Un. Engádese un novo punto 2 ao artigo 13, que queda redactado como segue:</p>
    <p>«Permitirase o acceso á información contida na historia clínica electrónica aos/ás profesionais médicos forenses que desenvolven a súa actividade nos centros dependentes da Comunidade Autónoma de Galicia para a realización de autopsias e outras actuacións derivadas de investigacións xudiciais abertas. A información quedará limitada estritamente para os fins específicos de cada caso e quedará constancia dos accesos efectuados».</p>
    <p>Disposición derradeira única. Entrada en vigor</p>
    <p>Este decreto entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, dezaoito de decembro de dous mil catorce</p>
    <footer><p>Alberto Núñez Feijóo<br>Presidente</p><p>Rocío Mosquera Álvarez<br>Conselleira de Sanidade</p></footer>

