---
date: '2015-09-09'
id: CA02-010915-0014
page: 36282
number: 172
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 6 de xullo de 2015, da Secretaría Xeral de Ordenación do
  Territorio e Urbanismo, sobre aprobación definitiva do proxecto de
  delimitación do núcleo rural da Ribeira-O Chairo, na parroquia de San Xoán de
  Ribeiras de Lea, do concello de Castro de Rei (expediente PTU-LU-15/040).
range: Resolución
url: >-
  https://www.xunta.gal/dog/Publicados/2015/20150909/AnuncioCA02-010915-0014_gl.html
---
<p>O Concello de Castro de Rei remite o referido expediente, xuntando proxecto redactado pola consultora Monsa Urbanismo, S.L. datado en xaneiro de 2015, para os efectos da súa aprobación definitiva, conforme establece a disposición adicional 2ª.2, da Lei 9/2002, de ordenación urbanística e protección do medio rural de Galicia.</p>
    <p>Analizada a documentación achegada polo Concello, e vista a proposta subscrita pola Subdirección Xeral de Urbanismo, resulta:</p>
    <p>I. Antecedentes.</p>
    <p>O Concello de Castro de Rei carece de instrumento de planeamento xeral. Conta unicamente cun proxecto de delimitación do solo urbano dos núcleos de Castro de Rei e Castro Ribeiras de Lea.</p>
    <p>Estase a tramitar un PXOM, aprobado inicialmente o 19.4.2010. </p>
    <p>De acordo coa documentación remitida polo Concello, constan os seguintes antecedentes en canto á tramitación administrativa:</p>
    <p>• Trámite de exposición pública (2.7.2014-4.8.2014) mediante anuncios no DOG do 2.7.2014, e en La Voz de Galicia e El Progreso do 4.7.2014. Segundo certificación de secretaría municipal, non se presentaron reclamacións.</p>
    <p>• Informe favorable da Deputación Provincial de Lugo (19.9.2014).</p>
    <p>• Informe da Dirección Xeral do Patrimonio Cultural (25.11.2014) favorable condicionado á incorporación das modificacións e documentación complementaria indicados no informe.</p>
    <p>• Aprobación provisional do expediente (14.3.2015).</p>
    <p>II. Aspectos xerais.</p>
    <p>O proxecto delimita oito pequenas agrupacións de vivendas, considerándoas globalmente como un núcleo rural complexo, ao cal se atribúen os topónimos A Ribeira e O Chairo. A superficie total delimitada acada unhas 10,4 ha. Catro dos ámbitos aparecen tipificados como subnúcleos histórico-tradicionais e catro como subnúcleos comúns.</p>
    <p>Os asentamentos articúlanse sobre as estradas provinciais LU-P-1107 e LU-P-1115, onde coexisten pequenas agrupacións de vivendas unifamiliares de carácter tradicional, orixinariamente vinculadas aos usos agropecuarios, con outras vivendas máis recentes motivadas pola proximidade á vila de Castro Ribeiras de Lea e ao parque empresarial, pola boa accesibilidade que proporcionan as citadas estradas e polas favorables condicións topográficas.</p>
    <p>III. Análise e consideracións.</p>
    <p>1. En relación coas observacións formuladas no informe favorable da Dirección Xeral do Patrimonio Cultural, púidose comprobar o seu cumprimento, pois incorpora un estudo individualizado do núcleo, en que se recoñecen os peches tradicionais existentes e se establecen medidas para a súa protección; e un catálogo que inclúe as edificacións indicadas polo informe, con ordenación para o ámbito dos contornos de protección.</p>
    <p>2. Non semella que a tipoloxía de edificación acaroada sexa característica da parroquia do núcleo; na súa maior parte, trátase de vivendas unifamiliares illadas. En consecuencia, e ao abeiro das determinacións contidas nos artigos 56.1.f) e 28.2.a) da LOUG, deberá eliminarse a posibilidade de acaroamento para as novas edificacións, agás cando preexista unha medianeira. </p>
    <p>De acordo co punto 2 da disposición adicional segunda da LOUG, e co artigo 12.1.b) do Decreto 316/2009, do 4 de xuño, polo que se establece a estrutura orgánica da Consellería de Medio Ambiente, Territorio e Infraestruturas, a competencia para resolver sobre a aprobación definitiva dos expedientes de delimitación de solo de núcleos rurais correspóndelle á secretaria xeral de Ordenación do Territorio e Urbanismo.</p>
    <p>IV. Resolución.</p>
    <p>Visto canto antecede,</p>
    <h2>RESOLVO:</h2>
    <p>1. Aprobar definitivamente o proxecto de delimitación do solo de núcleo rural complexo da Ribeira-O Chairo, parroquia de San Xoán de Ribeiras de Lea, do concello de Castro de Rei, coa condición sinalada no punto III.2 anterior.</p>
    <p>2. Contra esta resolución cabe interpoñer recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa. </p>
    <p>3. Notifíquese ao Concello e publíquese no Diario Oficial de Galicia.</p>
    <p>Santiago de Compostela, 6 de xullo de 2015</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>
    <h2>ANEXO</h2>

