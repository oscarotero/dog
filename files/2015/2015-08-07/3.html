---
date: '2015-08-07'
id: G0244-300715-0002
page: 32535
number: 149
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  DECRETO 110/2015, do 23 de xullo, polo que se declara a urxente ocupación,
  para efectos de expropiación forzosa, dos bens e dereitos necesarios para a
  realización das obras do muro de contención en Estramundi e ampliación do
  camiño no lugar de Cruces (concello de Padrón).
range: Decreto
url: >-
  https://www.xunta.gal/dog/Publicados/2015/20150807/AnuncioG0244-300715-0002_gl.html
---
<p>O Concello de Padrón, en sesión celebrada o día vinte e nove de novembro de dous mil once, aprobou o proxecto de obras do muro de contención en Estramundi e ampliación do camiño no lugar de Cruces, no concello de Padrón e, na data do trinta de abril de dous mil quince, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
    <p>Os bens en que se concreta a declaración de urxente ocupación están determinados no expediente que se someteu a información pública.</p>
    <p>O dito expediente tivo entrada na Vicepresidencia e Consellería de Presidencia, Administracións Públicas e Xustiza e contén a xustificación acreditativa da motivación para a declaración de urxente ocupación.</p>
    <p>O expediente tratouse na Comisión de Secretarios Xerais previa á súa elevación ao Consello da Xunta de Galicia.</p>
    <p>O expediente contén a documentación a que se refire o artigo 1 da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
    <p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala o concello, se pretende ampliar o camiño que dá acceso rodado polo norte ao núcleo de Cruces, cunha poboación de 117 habitantes, posto que esta vía ten un largo variable de 2,14 a 2,91 metros que imposibilita o paso dunha ambulancia ou dun camión de extinción de incendios e demais vehículos de similares características. Isto provoca unha diminución na calidade de vida dos residentes neste núcleo. </p>
    <p>Ademais, o terreo que se pretende expropiar parcialmente é o que se sitúa na revolta do camiño, lugar que é precisamente onde a circulación rodada devén máis complicada ao ter que xirar uns 180 graos.</p>
    <p>A competencia para a declaración da urxente ocupación corresponde ao Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
    <p>Na súa virtude, por proposta do vicepresidente e conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do vinte e tres de xullo de dous mil quince,</p>
    <h2>DISPOÑO:</h2>
    <p>Artigo único. De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do muro de contención en Estramundi e ampliación do camiño no lugar de Cruces, no concello de Padrón, e, se for o caso, unha vez ocupados os terreos necesarios, deberanse obter as autorizacións necesarias dos organismos competentes, con carácter previo ao inicio das obras.</p>
    <p>Santiago de Compostela, vinte e tres de xullo de dous mil quince</p>
    <footer><p>Alberto Núñez Feijóo<br>Presidente</p><p>Alfonso Rueda Valenzuela<br>Vicepresidente e conselleiro de Presidencia, Administracións Públicas e Xustiza</p></footer>

