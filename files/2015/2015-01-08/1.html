---
date: '2015-01-08'
id: G0244-301214-0013
page: 692
number: 4
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN conxunta do 15 de decembro de 2014, da Axencia para a Modernización
  Tecnolóxica de Galicia e da Secretaría Xeral de Cultura, pola que se aproba o
  marco de referencia do Arquivo dixital integrado de Galicia.
range: Resolución
url: >-
  https://www.xunta.gal/dog/Publicados/2015/20150108/AnuncioG0244-301214-0013_gl.html
---
<p>A Xunta de Galicia ten como un dos seus eixes de actuación o impulso da modernización e innovación tecnolóxica, co obxecto de potenciar e mellorar a calidade do servizo ofrecido aos cidadáns. </p>
    <p>O novo contexto normativo establecido pola Lei 11/2007, do 22 de xuño, de acceso electrónico dos cidadáns aos servizos públicos, supón o recoñecemento do dereito dos cidadáns a utilizar os medios de comunicación electrónica para relacionarse coa Administración, polo que isto trae consigo a asunción do compromiso xurídico de incorporar as tecnoloxías da información á totalidade das funcións administrativas.</p>
    <p>Entre estas funcións, a xestión dos documentos electrónicos nas administracións públicas foise regulando en distintos aspectos a partir da Lei 11/2007, do 22 de xuño, de acceso electrónico dos cidadáns aos servizos públicos. Esta lei e os seus desenvolvementos posteriores deben enmarcarse tamén na lexislación que rexe a actuación administrativa, anterior ao ano 2007. Esta normativa ten ámbito de aplicación en todas as administracións públicas, aínda que algúns dos seus desenvolvementos normativos se fan a nivel autonómico. </p>
    <p>Pero a xestión documental atinxe tamén a outros ámbitos de competencias, e concretamente ao dos arquivos, sobre os cales a Comunidade Autónoma de Galicia recibiu competencias e medios para a súa xestión a partir do ano 1982. Estes aspectos desenvólvense na Lei 7/2014, do 26 de setembro, de arquivos e documentos de Galicia, aprobada polo Parlamento de Galicia o 23 de setembro de 2014.</p>
    <p>Neste contexto aparece a necesidade de dar resposta á xestión dos documentos electrónicos, tanto no ámbito da actividade administrativa, como no ámbito da conservación e difusión do patrimonio documental.</p>
    <p>Así, o Arquivo dixital integrado de Galicia é unha estrutura tecnolóxica e organizativa que dá soporte ao modelo de xestión de documentos electrónicos. </p>
    <p>Está formado polo Arquivo electrónico administrativo e o Arquivo electrónico de patrimonio documental. O Arquivo electrónico administrativo especialízase na xestión dos documentos electrónicos durante a actuación administrativa automatizada. O Arquivo electrónico de patrimonio documental, ademais de destinarse á custodia permanente dos documentos electrónicos administrativos da Xunta de Galicia que merezan conservarse unha vez concluída a súa tramitación e transcorridos os prazos de vixencia legalmente previstos, especializarase na xestión das copias dixitalizadas do patrimonio documental que se custodian nos arquivos, ou que poidan ser colleitadas doutras fontes de interese.</p>
    <p>O marco de referencia do Arquivo dixital integrado de Galicia é o documento que sintetiza o modelo de xestión dos documentos electrónicos sobre o cal se desenvolve o Arquivo dixital integrado de Galicia, e inclúe tanto a xestión de documentos electrónicos producidos polas administracións públicas no exercicio das súas funcións, como a xestión das copias dixitalizadas dos documentos do patrimonio documental que se custodian nos arquivos. </p>
    <p>O marco de referencia do Arquivo dixital integrado de Galicia debe ser aplicado e tomado como base para desenvolver todos os aspectos técnicos, normativos e organizativos da súa posta en marcha. </p>
    <p>Por todo o exposto, </p>
    <h2>ACÓRDASE:</h2>
    <p>Primeiro. Obxecto</p>
    <p>Establecer o marco funcional e tecnolóxico do Arquivo dixital integrado de Galicia, tanto no eido administrativo como no eido do patrimonio documental, coa denominación de marco de referencia do Arquivo dixital integrado de Galicia.</p>
    <p>Segundo. Ámbito de aplicación</p>
    <p>Esta resolución será de aplicación aos órganos de goberno e da Administración xeral da Comunidade Autónoma de Galicia e das entidades instrumentais integrantes do sector público autonómico. </p>
    <p>Terceiro. Política de xestión de documentos electrónicos da Xunta de Galicia</p>
    <p>O marco de referencia do Arquivo dixital integrado de Galicia actuará como contexto para o desenvolvemento da política de xestión de documentos electrónicos da Xunta de Galicia, segundo os fins establecidos no Esquema nacional de interoperabilidade (ENI) e na Norma técnica de interoperabilidade-política de xestión de documentos electrónicos.</p>
    <p>Cuarto. Publicación do marco de referencia do Arquivo dixital integrado de Galicia</p>
    <p>1. Este documento estará permanentemente dispoñible e actualizado na intranet da Xunta de Galicia no enderezo http://intranet.xunta.es/arquivo-dixital-de-galicia.</p>
    <p>2. A publicidade establecida no punto 1 farase sen prexuízo da utilización doutros mecanismos de comunicación dirixidos a garantir o seu coñecemento.</p>
    <p>Quinto. Procedemento de revisión e actualización do marco de referencia do Arquivo dixital integrado de Galicia</p>
    <p>1. O marco de referencia do Arquivo dixital integrado de Galicia deberá actualizarse conforme a lexislación vixente en cada momento e os avances tecnolóxicos ou organizativos que o fagan máis eficiente. </p>
    <p>2. De acordo co número anterior, procederase á revisión e actualización do contido recollido no marco de referencia do Arquivo dixital integrado de Galicia polos órganos con competencias horizontais en materia de administración electrónica e arquivos cando:</p>
    <p>a) Se produzan modificacións lexislativas que poidan afectar o seu contido.</p>
    <p>b) O uso das novas tecnoloxías poida favorecer a implantación dalgunha mellora.</p>
    <p>c) Se identifiquen novos casos de aplicación.</p>
    <p>3. Co fin de garantir o cumprimento desta tarefa, os órganos con competencias horizontais en materia de administración electrónica e arquivos serán os responsables de aprobar, mediante resolución conxunta e motivada, a publicación de novas versións do marco de referencia do Arquivo dixital integrado de Galicia.</p>
    <p>Santiago de Compostela, 15 de decembro de 2014</p>
    <footer><p> María del Mar Pereira Álvarez Anxo Manuel Lorenzo Suárez<br>Directora da Axencia para a Modernización Secretario xeral de Cultura<br> Tecnolóxica de Galicia </p></footer>

