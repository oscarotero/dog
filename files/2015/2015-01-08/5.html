---
date: '2015-01-08'
id: O92-301214-0001
page: 740
number: 4
agency: Instituto Galego de Promoción Económica
section: III. Outras disposicións.
title: >-
  RESOLUCIÓN do 29 de decembro de 2014 pola que se dá publicidade ao acordo do
  Consello de Dirección que modifica as bases reguladoras para a habilitación
  dunha liña de avais para facilitarlles ás pequenas e medianas empresas
  galegas, auxiliares do sector naval, o acceso ao financiamento operativo
  adicional, instrumentadas mediante convenio coas entidades financeiras
  colaboradoras.
range: Resolución
url: >-
  https://www.xunta.gal/dog/Publicados/2015/20150108/AnuncioO92-301214-0001_gl.html
---
<p>Mediante Resolución do 22 de setembro de 2014 (DOG núm. 186, do 30 de setembro) publicáronse as bases reguladoras para a habilitación dunha liña de avais do Instituto Galego de Promoción Económica (Igape) para facilitar ás empresas galegas auxiliares do sector naval o acceso ao financiamento operativo adicional, instrumentadas mediante convenio coas entidades colaboradoras.</p>
    <p>No artigo 14.3.2 establécese a documentación que as beneficiarias, a partir da formalización de cada operación de aval, deben remitir ao Igape, concretamente que transcorridos 30 días desde o vencemento do prazo da operación avalada, deberán enviar a memoria asinada polo administrador, na cal se faga referencia aos seguintes datos: importe das exportacións realizadas no período de vixencia da operación e nos dous anos anteriores, porcentaxes que representa respecto da facturación total e países de destino dos produtos exportados.</p>
    <p>Ante a necesidade de acreditar que o financiamento foi destinado á súa finalidade, é dicir, á subministración de bens ou servizos a un estaleiro da Comunidade Autónoma e non ás exportacións realizadas, procede realizar a correspondente modificación, a cal foi aprobada polo Consello de Dirección do Igape na súa xuntanza do 18 de decembro de 2014.</p>
    <p>Na súa virtude e de conformidade coas facultades que teño conferidas,</p>
    <h2>RESOLVO:</h2>
    <p>Primeiro. Publicar a modificación das bases reguladoras para a habilitación dunha liña de avais do Instituto Galego de Promoción Económica (Igape) para facilitar ás pequenas e medianas empresas galegas, auxiliares do sector naval, o acceso a financiamento operativo adicional, instrumentadas mediante convenio coas entidades colaboradoras, publicadas mediante Resolución do 22 de setembro de 2014 (DOG núm. 186, do 30 de setembro), no seguinte senso:</p>
    <p>– Modifícase o artigo 14.3.2, que queda redactado do seguinte xeito:</p>
    <p>«A partir da formalización de cada operación de aval, as beneficiarias deberán remitir ao Igape a documentación que se relaciona a seguir:</p>
    <p>Mentres a operación de aval se atope en vigor:</p>
    <p>– Copia cotexada das contas anuais que se aproben durante a vixencia do aval. Deberá incluírse o informe de auditoría, se é o caso. Deberán remitirse no prazo de 30 días desde a súa aprobación.</p>
    <p>– Comunicación ao Igape, se é o caso, dos cambios na súa estrutura accionarial, xerencia, órganos de goberno ou administración, desde a última comunicación. Deberá remitirse no prazo de 30 días desde que se produzan os cambios.</p>
    <p>Ata 30 días desde o vencemento do prazo da operación avalada:</p>
    <p>– Copia cotexada dos contratos de subministración de bens ou servizos asinados co estaleiro ou estaleiros da Comunidade Autónoma de Galicia durante a vixencia do aval, non achegados inicialmente coa solicitude».</p>
    <p>Segundo. Esta modificación entrará en vigor o mesmo día da súa publicación no <em>Diario Oficial de Galicia</em>.</p>
    <p>Santiago de Compostela, 29 de decembro de 2014</p>
    <footer><p>Javier Aguilera Navarro<br>Director xeral do Instituto Galego de Promoción Económica</p></footer>

