---
date: '2015-09-16'
id: G0164-080915-0004
page: 36947
number: 177
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 2 de setembro de 2015 pola que se modifica a composición do Consello
  Social da Universidade da Coruña e da Universidade de Vigo.
range: Orde
url: >-
  https://www.xunta.gal/dog/Publicados/2015/20150916/AnuncioG0164-080915-0004_gl.html
---
<p>Mediante a Orde do 18 de setembro de 2012 (DOG do 27 de setembro), fíxose pública a composición dos consellos sociais das universidades de Santiago de Compostela, A Coruña e Vigo.</p>
    <p>A Lei 6/2013, do 13 de xuño, do Sistema universitario de Galicia, establece que o consello social estará integrado por un máximo de trinta e unha persoas.</p>
    <p>O artigo 77.2 da citada Lei 6/2013 establece que son membros natos do consello social o reitor/a da universidade, o secretario/a xeral e o ou a xerente da universidade. Así mesmo, serán membros un profesor ou unha profesora, un ou unha estudante e un ou unha representante do persoal da administración de servizos, elixidos/as polo consello de goberno das universidades. A duración do mandato dos membros do consello social sinalados neste punto será establecida polos estatutos da universidade. </p>
    <p>A Lei 6/2013, no seu artigo 77.3, establece que a representación dos intereses sociais no consello social corresponde a personalidades da vida cultural, profesional, económica, laboral ou social, de acordo coa seguinte distribución: O presidente ou presidenta do consello social; seis membros designados polo Parlamento de Galicia; seis membros designados pola Xunta de Galicia; un membro designado por cada un dos sindicatos máis representativos no territorio da Comunidade Autónoma de Galicia; catro membros designados polas organizacións empresariais máis representativas dos sectores estratéxicos da economía galega na área de influencia da universidade; un membro designado polas corporacións dos municipios en que se sitúan os campus; un membro designado pola asociación de antigos alumnos de cada unha das universidades, un membro designado polos colexios profesionais, a través da súa entidade asociativa máis representativa, vinculados coa oferta formativa de cada unha das universidades.</p>
    <p>Con data 31 de xullo de 2015 o Consello Social da Universidade da Coruña remite documentación á Consellería de Cultura, Educación e Ordenación Universitaria en que comunica que o Consello de Goberno da Universidade, na súa sesión do 30 de xuño de 2015, acordou aprobar a designación de Xosé Manuel Portela Fernández, en representación do persoal de administración e servizos (PAS) da UDC no Consello Social, en substitución de Nuria Vieira Sousa.</p>
    <p>Con data 30 de xullo de 2015 o presidente do Consello Social da Universidade de Vigo remite documentación á Consellería de Cultura, Educación e Ordenación Universitaria en que, comunica que como consecuencia da renovación da corporación resultante das eleccións locais do pasado 22.05.2015, o Concello de Pontevedra acorda designar a Mª do Carmen Fouces Díaz como representante do Concello de Pontevedra no Consello Social da UVigo, en substitución de César Enrique Martínez Gómez. </p>
    <p>Xúntase declaración xurada de compatibilidade dos novos membros dos consellos sociais.</p>
    <p>O artigo 77.4 da Lei 6/2013, do 13 de xuño, establece que os acordos de designación de membros do consello social seranlle comunicados á persoa titular da consellería competente en materia de universidades, quen procederá ao seu nomeamento mediante orde da súa consellería. </p>
    <p>A condición de persoa membro do consello social adquírese unha vez cumpridos os requisitos de designación, nomeamento e publicación no Diario Oficial de Galicia, e produce efectos a partir desa data.</p>
    <p>Por todo iso,</p>
    <h2>DISPOÑO:</h2>
    <p>Artigo 1</p>
    <p>Nomear a Xosé Manuel Portela Fernández, en representación do persoal de administración e servizos (PAS) da UDC, no Consello Social da Universidade da Coruña, en substitución de Nuria Vieira Sousa. </p>
    <p>Artigo 2</p>
    <p>Nomear a Mª do Carmen Fouces Díaz, en representación do Concello de Pontevedra no Consello Social da Universidade de Vigo, en substitución de César Enrique Martínez Gómez. De acordo co artigo 79.2 da Lei 6/2013, o mandato do membro substituto estenderase só polo tempo que reste para concluír o do substituído.</p>
    <p>Disposición derradeira</p>
    <p>Esta orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 2 de setembro de 2015</p>
    <footer><p>Román Rodríguez González<br>Conselleiro de Cultura, Educación e Ordenación Universitaria</p></footer>

