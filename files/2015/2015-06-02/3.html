---
date: '2015-06-02'
id: CA02-260515-0001
page: 21494
number: 102
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 19 de maio de 2015 de aprobación definitiva do Plan xeral de
  ordenación municipal do Corgo.
range: Orde
url: >-
  https://www.xunta.gal/dog/Publicados/2015/20150602/AnuncioCA02-260515-0001_gl.html
---
<p>O Concello do Corgo remite o Plan xeral de ordenación municipal, en solicitude da súa aprobación definitiva, conforme o previsto no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>Analizada a documentación achegada polo Concello do Corgo, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>I.1. Planeamento municipal vixente.</p>
    <p>O Concello do Corgo carece na actualidade de planeamento xeral municipal, polo que lle son de aplicación as normas subsidiarias e complementarias de planeamento provinciais aprobadas o 3 de abril de 1991.</p>
    <p>Conta con 22 delimitacións de núcleo rural aprobadas definitivamente.</p>
    <p>I.2. Figuras de ordenación do territorio con incidencia supramunicipal.</p>
    <p>O termo municipal está afectado polos seguintes proxectos sectoriais de incidencia supramunicipal: liña de alta tensión LAT de 2 kW O Corgo-Triacastela (AD do 3 de novembro de 2011; DOG do 9 de decembro); e o parque empresarial do Corgo (AD do 14 de xullo de 2005; DOG do 17 de outubro).</p>
    <p>I.3. Tramitación.</p>
    <p>1. A CPTOPV emitiu informe previo á aprobación inicial en data do 8 de marzo de 2005.</p>
    <p>2. O Concello Pleno do 30 de setembro de 2005 aprobou inicialmente o PXOM; e someteuno a información pública por un mes e medio mediante anuncios no DOG do 7 de outubro e nos xornais La Voz de Galicia do 7 de outubro e El Progreso do 13 de outubro. Simultaneamente, deuse audiencia aos concellos limítrofes de Láncara, O Páramo, Baralla, Castroverde, Lugo e Guntín.</p>
    <p>3. Constan informes municipais: técnicos do 12.11.2004, 21.11.2008, 18.11.2009, 29.6.2011, 31.8.2011, 14.10.2011, 10.10.2014 e 18.2.2015; e xurídicos do 15.9.2005, 26.7.2011, 15.10.2011 e 6.10.2014.</p>
    <p>4. Consta Resolución do 3 de marzo de 2010 da Secretaría Xeral de Calidade e Avaliación Ambiental na que se declara a inviabilidade de someter o PXOM ao trámite ambiental.</p>
    <p>5. En cumprimento da lexislación sectorial vixente, constan os seguintes informes:</p>
    <p>a) Servizo de Defensa contra Incendios Forestais da Consellería de Medio Ambiente, de 13 de decembro de 2004 e 17 de xaneiro de 2012.</p>
    <p>b) Subdirección Xeral de Estradas, da CPTOPT: favorable condicionado o 12.12.2005, 23.10.2007, 28.5.2008, 12.6.2008, 28.5.2012. Consta remisión de informe favorable 6.5.2015.</p>
    <p>c) Consellería de Cultura en materia de patrimonio cultural, favorable condicionado do 5 de xullo de 2006.</p>
    <p>d) Administrador de Infraestruturas ferroviarias ADIF, do 15 de maio de 2008.</p>
    <p>e) Dirección General de Carreteras do Ministerio de Fomento, do 19 de decembro de 2012 favorable para os efectos globais e con condicións en canto á afeccións e zonas de protección das infraestruturas de titularidade estatal.</p>
    <p>f) Confederación Hidrográfica del Miño-Sil: favorable condicionado do 20 de febreiro de 2014.</p>
    <p>g) Ministerio de Industria, Turismo y Comercio en materia de telecomunicacións do 7 de abril de 2014.</p>
    <p>h) Secretaría Xeral Técnica e do Patrimonio da Consellería de Facenda do 1 de outubro de 2014.</p>
    <p>6. O Concello Pleno do Corgo acordou a aprobación provisional do PXOM o 17 de outubro de 2014.</p>
    <p>II. Análise e consideracións.</p>
    <p>Segundo o disposto nos artigos 85.7 e 227 da LOUG, para resolver sobre a aprobación definitiva analizouse a integridade e suficiencia dos documentos que integran o PXOM; a conformidade do plan coa lexislación urbanística vixente e a adecuación das súas determinacións á protección do medio rural; a incidencia do plan sobre as materias de competencia autonómica e sobre as políticas autonómicas de desenvolvemento sustentable; e a articulación das infraestruturas de carácter local cos elementos vertebradores do territorio de alcance supramunicipal.</p>
    <p>O PXOM do Corgo axústase en xeral aos fins e consideracións establecidos nos artigos 4 e 52 LOUG e ás determinacións das Directrices de ordenación do territorio.</p>
    <p>Porén, cómpre formular as seguintes observacións:</p>
    <p>II.1. Modelo territorial e estrutura xeral e orgánica.</p>
    <p>O Plan do Corgo establece obxectivos coherentes baseados no afianzamento de estruturas rurais recoñecidas nas delimitacións aprobadas e nas estruturas tradicionais herdadas procurando procesos de densificación fronte á extensión.</p>
    <p>O sector de solo urbanizable non delimitado residencial SUNDR-1 proposto no perímetro do núcleo rural do Corgo é incompatible coas determinacións das DOT, polo que deberá ser preservado do desenvolvemento urbanístico y clasificarse como solo rústico coa categoría que corresponda.</p>
    <p>Obsérvanse erros nalgunhas fichas de espazos libres e equipamentos, que recollen como sistema xeral existente solos que se prevén obter.</p>
    <p>II.2. Clasificación e determinacións das distintas clases de solo.</p>
    <p>De acordo co artigo 10 da LOUG, o PXOM deberá asignar a clasificación correspondente a todos os espazos libres, zonas verdes e equipamentos localizados fóra dos núcleos rurais e do solo urbano.</p>
    <p>II.2.1. Clasificación e determinacións do solo urbano.</p>
    <p>Recoñecido como solo urbano o asentamento da Estación, a ordenanza residencial intensiva asignada non resulta congruente coas instalacións terciarias e pequenas industrias existentes. Así mesmo, as aliñacións deberán respectar as edificacións de singular valor arquitectónico existentes, evitando incluílas no réxime de fóra de ordenación. Non se pode xustificar a inclusión na categoría de solo urbano consolidado das parcelas vacantes situadas ao leste do asentamento.</p>
    <p>II.2.2. Clasificación e determinacións do solo de núcleo rural.</p>
    <p>Nas fichas dos núcleos rurais existen contradicións entre a superficie de parcela mínima considerada para o cálculo da consolidación e a establecida para edificar, sendo esta inferior a aquela. Daquela, a consolidación incumpre o mínimo establecido no artigo 13 da LOUG nos núcleos rurais de: 10/03 Lidor, 16/10 Vilar, 18/01 Baldomiro, 19/02 A Ermida, 21/03 A Peneda, 24/08 Vilanova, 32/01 A Campa e 32/02 Manán de San Cosme.</p>
    <p>Non se xustifica a inclusión como solo de núcleo rural común da bolsa de solo nomeada como 12/01 Cardexo, que non presenta o carácter exixido no artigo 13.1 LOUG para merecer tal clasificación.</p>
    <p>Ao abeiro do artigo 13 LOUG e determinación excluínte 3.1.10 DOT deberán revisarse as delimitacións dos núcleos rurais, evitando crecementos lineais, unións entre asentamentos polinucleares e excluíndo as bolsas de terreos e edificacións illadas desligadas dos asentamentos orixinarios: 02/01 Adai, 09/01 Camposo, 10/01 Castrillón, 14/01 Alto de Gomeán, 16/09 A Vacariza, 20/07 O Val, 22/05 O Lousado, 23/03 Vilariño, 32/01 A Campa e 33/01 Manán de Santa María.</p>
    <p>Algunhas delimitacións de núcleo rural común recollen parcelas vacantes de edificación na súa periferia, sen xustificación: 02/01 Adai, 02/03 Outeiro, 14/01 Alto de Gomeán, 18/06 O Noviño, 18/07 Rubial en Fonteita, 25/02 Paradela, 32/01 A Campá e 38/01 Vilachá. O mesmo sucede nas partes históricas tradicionais e común do núcleo 11/04 Ponte de Neira.</p>
    <p>II.2.3. Clasificación e determinacións do solo urbanizable.</p>
    <p>A delimitación do SUNDI 1 axustarase á do plan sectorial de ordenación de áreas empresariais de Galicia.</p>
    <p>II.3. Normativa.</p>
    <p>Segundo a disposición adicional terceira da normativa do PXOM, das 23 delimitacións de núcleo rural vixentes, só 12 se manteñen invariables. Deberán suprimirse desta DA 3ª os núcleos que pasan a ser ordenados polo PXOM: 05/01 Arxemil, 30/02 Sabarei de Abaixo, 12/03 A Veiga, 24/05 Outeiro e 22/03 Donalbán.</p>
    <p>II.4. Estratexia de actuación e estudo económico.</p>
    <p>Deberá concretarse o modo de obtención das vías de nova apertura ao leste do núcleo rural 14/03 do Corgo.</p>
    <p>II.5. Cuestións de índole documental.</p>
    <p>Deberá priorizarse a clase de solo de núcleo rural fronte á de rústico nos asentamentos rurais 15/04 A Estrada e 23/01 As Casetas, dado que o PXOM os clasifica dobremente.</p>
    <p>O catálogo do PXOM dará cumprimento efectivo aos condicionantes do informe da Dirección Xeral de Patrimonio Cultural do 5 de xullo de 2006, nomeadamente:</p>
    <p>– Nas fichas do catálogo debe incluírse a clasificación do solo en que se sitúa o ben catalogado.</p>
    <p>– Deberá ampliarse o contorno de protección do núcleo de Pedrafita, incluíndo as edificacións do núcleo e as súas áreas de protección.</p>
    <p>– Deberán corrixirse os erros na delimitación do Castro da Croa (ficha 1-08).</p>
    <p>De conformidade co artigo 89 da LOUG, e o artigo 1 do Decreto 44/2012, do 19 de xaneiro, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos plans xerais de ordenación municipal lle corresponde ao conselleiro de Medio Ambiente, Territorio e Infraestruturas.</p>
    <p>III. Resolución.</p>
    <p>En consecuencia, e de conformidade co establecido no artigo 85.7.a) da LOUG,</p>
    <h2>RESOLVO:</h2>
    <p>Primeiro. Aprobar definitivamente, de forma parcial, o Plan xeral de ordenación municipal do Corgo e deixar en suspenso as seguintes áreas:</p>
    <p>– O solo urbano de Estación.</p>
    <p>– Os núcleos sinalados no número II.2.2.</p>
    <p>– Os sectores SUNDR-1 e SUNDI-1.</p>
    <p>Segundo. Esta aprobación do PXOM queda condicionada á incorporación do resto das cuestións obxecto de reparos no punto II desta orde, para o que se deberá realizar o correspondente documento refundido.</p>
    <p>Terceiro. Con respecto aos ámbitos suspendidos, o Concello deberá realizar as correccións necesarias e, tras a súa aprobación plenaria, elevalo novamente ante esta consellería para a súa aprobación definitiva.</p>
    <p>Cuarto. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contenciosa-administrativa.</p>
    <p>Quinto. De conformidade co disposto polos artigos 92 da Lei 9/2002, e 70 da Lei 7/1985, do 2 de abril, reguladora das bases de réxime local, o Concello deberá publicar no Boletín Oficial da provincia a normativa e ordenanzas do plan aprobado definitivamente.</p>
    <p>Sexto. Notifíquese esta orde ao Concello e publíquese no Diario Oficial de Galicia.</p>
    <p>Santiago de Compostela, 19 de maio de 2015</p>
    <footer><p>Ethel María Vázquez Mourelle<br>Conselleira de Medio Ambiente, Territorio e Infraestruturas</p></footer>

