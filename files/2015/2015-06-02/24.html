---
date: '2015-06-02'
id: CA04-130415-0005
page: 21605
number: 102
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 31 de marzo de 2015, da Dirección Xeral de Enerxía e Minas, pola
  que se ordena a publicación, no Diario Oficial de Galicia, do Acordo do
  Consello da Xunta de Galicia, do 26 de febreiro de 2015, polo que se aproba
  definitivamente o proxecto do parque eólico Xinzo Norte como proxecto
  sectorial de incidencia supramunicipal, así como das disposicións normativas
  contidas no proxecto.
range: Resolución
url: >-
  https://www.xunta.gal/dog/Publicados/2015/20150602/AnuncioCA04-130415-0005_gl.html
---
<p>En cumprimento do disposto no artigo 13.5 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, esta dirección xeral dispón que se publique no Diario Oficial de Galicia o acordo adoptado polo Consello da Xunta de Galicia na súa reunión do 26 de febreiro de 2015, cuxa parte dispositiva é o seguinte texto literal:</p>
    <p>«1. Aprobar definitivamente o proxecto sectorial de incidencia supramunicipal denominado Parque Eólico Xinzo Norte, promovido por TH Eólica de Xinzo e Paraño, S.L.</p>
    <p>2. De conformidade co contido do Acordo do Consello da Xunta de Galicia, do 1 de outubro de 1997, polo que se aproba o Plan eólico de Galicia como proxecto sectorial de incidencia supramunicipal, modificado mediante o Acordo do 5 de decembro de 2002, o plan no concello de Sarreaus queda vinculado ás determinacións contidas no proxecto sectorial que se aproba».</p>
    <p>De conformidade co artigo 4 da Lei 10/1995, modificado pola disposición adicional segunda da Lei 6/2007, do 11 de maio, de medidas urxentes en materia de ordenación do territorio e do litoral de Galicia, publícanse como anexo a esta resolución as disposicións normativas do proxecto sectorial denominado Parque Eólico Xinzo Norte.</p>
    <p>Santiago de Compostela, 31 de marzo de 2015</p>
    <footer><p>Ángel Bernardo Tahoces<br>Director xeral de Enerxía e Minas</p></footer>
    <h2>ANEXO<br>Disposicións normativas do proxecto sectorial</h2>
    <p>1. Plan vixente.</p>
    <p>Os terreos onde se pretende implantar o Parque Eólico Xinzo Norte están localizados no municipio de Sarreaus, da provincia de Ourense.</p>
    <p>O municipio de Sarreaus non conta con ningunha figura de plan municipal aprobada, e polo tanto réxese pola Lei urbanística vixente na Comunidade Autónoma de Galicia, que é a Lei 9/2002, do 30 de decembro, de ordenación urbanística e protección do medio rural de Galicia, coas modificacións introducidas pola Lei autonómica 15/2004, do 29 de decembro, a Lei autonómica 6/2007, do 11 de maio, a Lei autonómica 3/2008, do 23 de maio, a Lei autonómica 6/2008, do 19 de xuño, a Lei autonómica 18/2008, do 29 de decembro, a Lei 2/2010, do 25 de marzo, e a Lei 15/2010, do 28 de decembro. Á Lei 9/2002 referirémonos a partir de agora como LOUG. Así mesmo, complementarase e subsidiarase a LOUG polas normas complementarias e subsidiarias de plan das provincias da Coruña, Lugo, Ourense e Pontevedra (en diante normas subsidiarias provinciais) aprobadas definitivamente o 3 de abril de 1991, en desenvolvemento da Lei 11/1985, de adaptación da do solo a Galicia. Así mesmo, neste momento está en tramitación un novo Plan xeral de ordenación municipal, que obtivo aprobación inicial o 24 de novembro de 2007.</p>
    <p>A clasificación urbanística do solo afectado polo parque eólico en estudo realízase aplicando integramente o réxime de solo rústico establecido na LOUG.</p>
    <p>En atención ás características dos terreos afectados, atribúeselles o réxime de solo rústico de protección ordinaria.</p>
    <p>Con todo, posto que se afecta o solo de montes veciñais de man común, o dito solo pódese asimilar en virtude dos usos recolleitos na LOUG como solo rústico de especial protección forestal.</p>
    <p>2. Proposta de modificación do plan urbanístico vixente.</p>
    <p>2.1. Adecuación do plan xeral.</p>
    <p>De acordo co artigo 11 do Decreto 80/2000, polo que se regulan os plans e proxectos sectoriais de incidencia supramunicipal, «as determinacións contidas nos proxectos sectoriais de incidencia supramunicipal terán forza vinculante para as administracións públicas e para os particulares prevalecerán sobre as determinacións do plan urbanístico vixente».</p>
    <p>A área delimitada polo presente proxecto sectorial deberá ser cualificada como solo rústico de protección de infraestruturas no plan xeral municipal, para que a súa clasificación sexa acorde con uso, segundo o artigo 32.2.c) da LOUG:</p>
    <p>«c) Solo rústico de protección de infraestruturas, constituído polos terreos rústicos destinados á localización de infraestruturas e as súas zonas de afección non susceptibles de transformación, como son as de comunicacións e telecomunicacións, as instalacións para o abastecemento, saneamento e depuración da auga, as de xestión de residuos sólidos, as derivadas da política enerxética ou calquera outra que xustifique a necesidade de afectar unha parte do territorio, conforme as previsións dos instrumentos de plan urbanístico e de ordenación do territorio».</p>
    <p>Esta área represéntase no plano nº 6, follas 1 e 2, plan municipal modificado.</p>
    <p>Por tanto, deberá incluírse no plan xeral afectado pola delimitación desta nova área de clasificación.</p>
    <p>Así mesmo, o artigo 30 da Lei 9/2002 di:</p>
    <p>«Os instrumentos de ordenación do territorio, en congruencia coa escala territorial respectiva e cos fins públicos perseguidos, poderán modificar o réxime de usos e condicións da edificación previstos nesta lei para o solo rústico […]».</p>
    <p>O solo rústico de protección de infraestruturas aquí indicado aterase ao definido pola LOUG para este tipo de solo, ao cal se engaden as restricións que se describen a continuación:</p>
    <p>1. Ámbito de aplicación. </p>
    <p>Comprende esta categoría de solo exclusivamente a zona delimitada no plano nº 6, follas de 1 a 2, do proxecto sectorial do Parque Eólico Xinzo Norte como solo rústico de protección de infraestruturas, sen alterar o resto do plan.</p>
    <p>2. Condicións de uso e licenzas.</p>
    <p>O uso citado destinado á instalación de parques eólicos para poder implantarse nesta categoría de solo, deberá contar coa correspondente declaración ambiental, de acordo co previsto na Lei 1/1995, do 2 de xaneiro, de protección ambiental de Galicia, e coa aprobación do proxecto sectorial, segundo o establecido na Lei 10/1995, de ordenación do territorio.</p>
    <p>Nesta categoría de solo quedan permitidos os usos para a localización de infraestruturas e as súas zonas de afección destinadas ao aproveitamento do vento como recurso natural para a produción de enerxía (parques eólicos), así como usos agrícolas e gandeiros sen máis limitación que a necesaria protección das infraestruturas enerxéticas respecto das plantacións forestais, mantendo as plantacións a unha distancia mínima de 50 m do aeroxerador máis próximo. Non se poderá realizar ningunha edificación nun radio de 200 m ao redor dos aeroxeradores, coa excepción do edificio de control necesario para o funcionamento do parque eólico.</p>
    <p>2.2. Eficacia.</p>
    <p>De acordo coa modificación do proxecto sectorial de incidencia supramunicipal do Plan Eólico de Galicia, aprobada definitivamente polo Consello da Xunta de Galicia do 5 de decembro de 2002, o plan dos concellos afectados queda vinculado ás determinacións contidas nos proxectos sectoriais redactados no seu desenvolvemento, e non se requirirá autorización urbanística previa para as instalacións incluídas nos proxectos sectoriais que aprobe o Consello da Xunta de Galicia.</p>
    <p>A Lei 10/1995, de ordenación do territorio, no seu artigo 24, establece que «as determinacións contidas nos plans e proxectos sectoriais de incidencia supramunicipal vincularán o plan do ente ou entes locais en que se asenten os ditos plans ou proxectos, que deberán adaptarse a elas dentro dos prazos que para ese efecto determinen».</p>
    <p>No mesmo sentido, o Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, no seu artigo 11.1, establece que as determinacións contidas nos proxectos sectoriais de incidencia supramunicipal terán forza vinculante para as administracións públicas e para os particulares e prevalecerán sobre as determinacións do plan urbanístico vixente. No artigo 11.2 establece que o municipio no que se asente a dotación obxecto do proxecto sectorial deberá adaptar o seu plan urbanístico ao contido do proxecto no prazo que se establece.</p>
    <p>Así mesmo, o artigo 34 da LOUG:</p>
    <p>«4. Non necesitarán autorización autonómica previa, para os efectos desta lei, as infraestruturas, dotacións e instalacións previstas nun proxecto sectorial aprobado ao abeiro da Lei 10/1995, de ordenación do territorio de Galicia […]».</p>
    <p>Cando se revise o plan municipal do municipio afectado e se adapte á Lei 9/2002, do 30 de decembro, de ordenación urbanística e protección do medio rural de Galicia, ou a que a substitúa, e deberanse incluír as delimitacións sinaladas no plano nº 6, follas 1 e 2, deste documento, clasificándoas como «solo rústico de protección de infraestruturas» que se rexerá pola normativa desenvolvida no punto anterior.</p>
    <p>Respecto da lexitimidade das obras para realizar como consecuencia deste proxecto sectorial, para a súa execución non é necesaria a obtención de licenza municipal, segundo o artigo 11.3 do Decreto 80/2000:</p>
    <p>«3. As obras públicas definidas detalladamente no proxecto sectorial serán cualificadas expresamente como de marcado carácter territorial e non estarán suxeitas a licenza urbanística nin a ningún dos actos de control preventivo municipal, de acordo coa disposición adicional primeira da Lei 10/1995, de ordenación do territorio de Galicia. Neste suposto, con carácter previo ao comezo das obras, remitiráselle ao concello un exemplar do seu proxecto técnico».</p>
    <p>2.3. Prazo.</p>
    <p>A adecuación do plan xeral local deberá realizarse coa redacción e tramitación:</p>
    <p>– Da primeira modificación puntual que por calquera causa acorde o concello, que obviamente pode ser para esta adecuación.</p>
    <p>– Da revisión do plan urbanístico municipal vixente.</p>
    <p>– Da adaptación, de ser o caso, do plan á Lei 9/2002, de ordenación urbanística e protección do medio rural de Galicia, ou normativa que a substitúa.</p>
    <p>3. Cualificación das obras e instalacións como de marcado carácter territorial.</p>
    <p>As obras necesarias para a execución deste proxecto están cualificadas como de carácter territorial, de acordo co establecido no Plan sectorial eólico de Galicia, aprobado definitivamente polo Consello da Xunta o 1 de outubro de 1997, e de conformidade co establecido na disposición derradeira primeira da Lei 9/2002, do 30 de decembro, de ordenación urbanística e protección do medio rural de Galicia.</p>

