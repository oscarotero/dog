---
date: '2015-05-15'
id: C3K1-110515-0001
page: 18955
number: 90
agency: Consellería de Sanidade
section: I. Disposicións xerais.
title: >-
  ORDE do 11 de maio de 2015 pola que se crea o Rexistro Galego do Infarto Agudo
  de Miocardio.
range: Orde
url: >-
  https://www.xunta.gal/dog/Publicados/2015/20150515/AnuncioC3K1-110515-0001_gl.html
---
<p>As enfermidades do aparello circulatorio representan a primeira causa de morte en Galicia, sendo as síndromes coronarias agudas (SCA) e, en particular, o infarto agudo de miocardio (IAM) determinantes dunha significativa proporción desta mortalidade. Por iniciativa da Consellería de Sanidade, Galicia conta desde o ano 2005 cun programa de atención ao infarto (Progaliam) que, a través dos correspondentes protocolos clínicos para mellorar a coordinación dos diferentes axentes que interveñen na atención a estes/as pacientes, busca reducir a mortalidade e morbilidade provocada polo IAM.</p>
    <p>Por outra parte, para poder realizar unha adecuada planificación en calquera ámbito da asistencia sanitaria, é preciso dispoñer de mecanismos de información que permitan coñecer os recursos de que se dispón e as necesidades da sociedade. Neste senso, o IAM é, polas súas propias características, unha das patoloxías máis susceptibles de beneficiarse dun sistema de recollida, análise e tratamento de datos, de xeito que permita a realización de estudos epidemiolóxicos e clínicos para avaliar o proceso e valorar a calidade da asistencia destes/as pacientes, así como planificar as modificacións precisas para a súa mellora continua, de xeito que se promova a equidade no acceso ás prestacións do sistema sanitario e os seus procedementos diagnósticos e terapéuticos.</p>
    <p>A realización deste tipo de estudos epidemiolóxicos constitúe unha das actividades fundamentais do sistema sanitario, e así queda recollido no artigo 8.1 da Lei 14/1986, do 25 de abril, xeral de sanidade, que pon de relevancia a eficacia destes estudos como ferramenta para a prevención dos riscos para a saúde, así como para a planificación e avaliación sanitaria. Para tal fin, resulta necesario contar cun sistema organizado de información sanitaria, vixilancia e acción epidemiolóxica.</p>
    <p>Ademais, o Parlamento de Galicia, na súa sesión do 3 de decembro de 2014, aprobou unha proposición non de lei pola que insta a Xunta de Galicia a dispoñer dun rexistro único de ámbito galego que recolla toda a información sobre morbi-mortalidade en relación co infarto de miocardio, e que os datos reflectidos no rexistro se teñan en conta para adaptar os recursos humanos e materiais ás necesidades asistenciais nas estruturas de xestión integrada.</p>
    <p>A Lei orgánica 15/1999, do 13 de decembro, de protección de datos de carácter persoal regula o tratamento dos datos de carácter persoal rexistrados en soportes físicos, susceptibles de tratamento, así como toda modalidade de uso posterior deses datos polos sectores público e privado, co fin de garantir e protexer as liberdades públicas e os dereitos fundamentais das persoas físicas, especialmente a súa honra e intimidade persoal e familiar. Por tal motivo, o artigo 20 da devandita lei dispón que a creación, modificación ou supresión dos ficheiros das administracións públicas só poderá facerse por medio de disposición xeral publicada no <em>Boletín Oficial del Estado</em> ou no diario oficial correspondente.</p>
    <p>Con base no anterior, e tendo en conta a habilitación efectuada ás administracións sanitarias polo artigo 23 da Lei xeral de sanidade de cara á creación de rexistros para o coñecemento das distintas situacións de que poidan derivar accións de intervención en favor da poboación, resulta necesario abordar a creación e posta en marcha dun rexistro único de ámbito galego no cal se recollan todos aqueles datos pertinentes, necesarios e non excesivos dos/as pacientes atendidos/as por infarto agudo de miocardio con elevación do segmento ST atendidos/as nos centros sanitarios pertencentes ao Sistema público de saúde de Galicia e no centro Povisa, nos casos de asistencia sanitaria concertada, así como os/as atendidos/as pola Fundación Pública Urxencias Sanitarias de Galicia (061).</p>
    <p>Por todo iso e de acordo co disposto no artigo 33.1 do Estatuto de autonomía de Galicia, e en uso das facultades que me confiren os artigos 34.6 e 38 da Lei 1/1983, do 22 de febreiro, reguladora da Xunta e da súa Presidencia,</p>
    <footer><p>DISPOÑO:</p></footer>
    <p>Artigo 1. <em>Obxecto e ámbito de aplicación</em></p>
    <p>1. O obxecto desta orde é crear o Rexistro Galego do Infarto Agudo de Miocardio (Regaliam), único para todo o ámbito da Comunidade Autónoma de Galicia, o cal queda integrado na Rede galega de vixilancia en saúde pública.</p>
    <p>2. O Rexistro Galego do Infarto Agudo de Miocardio quedará adscrito á Dirección Xeral de Asistencia Sanitaria do Servizo Galego de Saúde, sen prexuízo das competencias que correspondan ao órgano responsable deste.</p>
    <p>3. Os datos asociados ao Rexistro Galego do Infarto Agudo de Miocardio formarán parte da historia clínica electrónica.</p>
    <p>Artigo 2. <em>Contido </em></p>
    <p>No Rexistro Galego do Infarto Agudo de Miocardio incluiranse os datos dos/das pacientes afectados/as por infarto agudo de miocardio con elevación do segmento ST que sexan atendidos/as nos centros sanitarios pertencentes ao Sistema público de saúde de Galicia e no centro Povisa, nos casos de asistencia sanitaria concertada, así como os/as atendidos/as pola Fundación Pública Urxencias Sanitarias de Galicia (061).</p>
    <p>A información exixida no artigo 20 da Lei orgánica 15/1999, do 13 de decembro, de protección de datos de carácter persoal, para as disposicións de creación de ficheiros figura recollida no anexo I.</p>
    <p>Artigo 3. <em>Obxectivos</em></p>
    <p>1. O Rexistro Galego do Infarto Agudo de Miocardio terá os seguintes obxectivos:</p>
    <p>a) Determinar as características epidemiolóxicas, clínicas e terapéuticas da poboación afectada, rexistrando o procedemento de acceso do/a paciente ao sistema sanitario, o itinerario seguido para recibir asistencia, os procedementos diagnósticos e terapéuticos utilizados e o seu resultado.</p>
    <p>b) Proporcionar, a través de distintos indicadores de calidade, datos epidemiolóxicos e asistenciais precisos para unha planificación eficaz e eficiente dos recursos materiais e humanos destinados á atención ao infarto agudo de miocardio.</p>
    <p>c) Avaliar a eficacia, efectividade e eficiencia da rede asistencial en relación co infarto agudo de miocardio, nos seus aspectos sanitario, económico e de xestión.</p>
    <p>d) Servir de base para a elaboración de estudos epidemiolóxicos, clínicos e estatísticos.</p>
    <p>2. Os datos de carácter personal incluídos no rexistro únicamente serán empregados para os fins expresamente previstos e declarados no anexo I e polo persoal debidamente autorizado, con respecto, en todo caso, ao previsto no Decreto 29/2009, do 5 de febreiro, polo que se regula o uso e acceso á historia clínica electrónica.</p>
    <p>Artigo 4. <em>Cesión de datos</em></p>
    <p>Os datos só poderán ser cedidos nos supostos expresamente previstos pola lei e os declarados no anexo I.</p>
    <p>Artigo 5. <em>Órgano responsable do rexistro</em></p>
    <p>A responsabilidade sobre o Rexistro Galego do Infarto Agudo de Miocardio corresponde á Consellería de Sanidade e ao Servizo Galego de Saúde, os cales garantirán a confidencialidade dos datos de acordo co establecido na Lei orgánica 15/1999, do 13 de decembro.</p>
    <p>Así mesmo, no anexo I detállanse as unidades ante as que poderán exercerse os dereitos de acceso, rectificación, cancelación e oposición dos datos que constan nel. </p>
    <p>Artigo 6. <em>Nivel de protección e medidas de seguridade </em></p>
    <p>O nivel de protección do rexistro que figura no anexo I atópase clasificado atendendo ao disposto no artigo 80 e seguintes do Real decreto 1720/2007, do 21 de decembro, polo que se aproba o Regulamento de desenvolvemento da Lei orgánica 15/1999, do 13 de decembro.</p>
    <p>A persoa titular do órgano responsable deste adoptará as medidas técnicas, de xestión e organización que sexan conducentes a facer efectivas as garantías, obrigas e dereitos recoñecidos na Lei orgánica 15/1999, do 13 de decembro, e nas súas normas de desenvolvemento.</p>
    <p>Disposición adicional única. <em>Colaboración co Sistema estatístico de Galicia</em></p>
    <p>A Dirección do Rexistro do IAM de Galicia establecerá as medidas necesarias para a coordinación co Sistema estatístico de Galicia e coa Rede galega de vixilancia en saúde pública.</p>
    <p>Disposición derradeira primeira. <em>Desenvolvemento</em></p>
    <p>Facúltase a persoa titular da Xerencia do Servizo Galego de Saúde para ditar cantas instrucións sexan necesarias para garantir o adecuado funcionamento do rexistro. </p>
    <p>Disposición derradeira segunda. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 11 de maio de 2015 </p>
    <footer><p>Rocío Mosquera Álvarez<br>Conselleira de Sanidade</p></footer>
    <footer><p>ANEXO I</p></footer>
    <table>
     <thead>
      <tr>
       <td>Nome e descrición do ficheiro</td>
       <td>Regaliam</td>
      </tr>
     </thead>
     <tbody>
      <tr>
       <td>Finalidade do ficheiro e usos previstos</td>
       <td>a) Determinar as características epidemiolóxicas, clínicas e terapéuticas da poboación afectada, rexistrando o procedemento de acceso do/a paciente ao sistema sanitario, o itinerario seguido para recibir asistencia, os procedementos diagnósticos e terapéuticos utilizados e o seu resultado.
        b) Proporcionar, a través de distintos indicadores de calidade, datos epidemiolóxicos e asistenciais precisos para unha planificación eficaz e eficiente dos recursos materiais e humanos destinados á atención ao infarto agudo de miocardio.
         c) Avaliar a eficacia, efectividade e eficiencia da rede asistencial en relación co infarto agudo de miocardio, nos seus aspectos sanitario, económico e de xestión.
        d) Servir de base para a elaboración de estudos epidemiolóxicos, clínicos e estatísticos.</td>
      </tr>
      <tr>
       <td>Órgano responsable do ficheiro</td>
       <td>Consellería de Sanidade e Servizo Galego de Saúde.</td>
      </tr>
      <tr>
       <td>Persoas e colectivos sobre os que se pretende obter datos</td>
       <td>Pacientes atendidos/as nos centros hospitalarios do Servizo Galego de Saúde, Povisa e 061, afectados/as por infarto agudo de miocardio con elevación do segmento ST</td>
      </tr>
      <tr>
       <td>Servizos ou unidades ante os que poden exercer os dereitos de acceso, rectificación, cancelación e oposición</td>
       <td>Consellería de Sanidade ou calquera dos centros/unidades dependentes desta, así como o Servizo Galego de Saúde ou calquera dos centros/unidades dependentes deste, así como as entidades públicas instrumentais dependentes da Consellería de Sanidade e o Servizo Galego de Saúde.</td>
      </tr>
      <tr>
       <td>Nivel do ficheiro</td>
       <td>Alto, por recoller datos sanitarios.</td>
      </tr>
      <tr>
       <td>Procedencia e procedemento de recollida de datos</td>
       <td>Actos de prestación sanitaria directa.</td>
      </tr>
      <tr>
       <td>Tipos de datos de carácter persoal (categorías de datos)</td>
       <td>Datos de carácter identificativo: TIS/núm. de tarxeta sanitaria. 
        Datos de características personais: sexo, idade, concello de residencia.
        Datos especialmente protexidos: datos de saúde e clínicos.</td>
      </tr>
      <tr>
       <td>Encargado do tratamento</td>
       <td>Consellería de Sanidade e Servizo Galego de Saúde.</td>
      </tr>
      <tr>
       <td>Comunicacións ou cesións de datos</td>
       <td>Investigadores/as, para o desenvolvemento de estudos científicos, de acordo co sinalado no artigo 11 do Decreto 29/2009, do 5 de febreiro. Instituto Galego de Estatística e Órgano Estatístico Sectorial da Consellería de Sanidade, de acordo coa normativa estatística da Comunidade Autónoma de Galicia e coa normativa de protección de datos no Sistema sanitario público de Galicia.</td>
      </tr>
      <tr>
       <td>Transferencias internacionais de datos a terceiros países</td>
       <td>Non se atopan previstas.</td>
      </tr>
     </tbody>
    </table>

