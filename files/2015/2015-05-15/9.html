---
date: '2015-05-15'
id: G1534-130515-0001
page: 19037
number: 90
agency: Fondo Galego de Garantía Agraria
section: III. Outras disposicións.
title: >-
  RESOLUCIÓN do 13 de maio de 2015 pola que se comunica a modificación pola
  normativa básica estatal de diversos prazos establecidos na Orde do 10 de
  marzo de 2015 pola que se regula a aplicación dos pagamentos directos á
  agricultura e á gandaría e das axudas ao desenvolvemento rural suxeitas ao
  sistema integrado de xestión e control.
range: Resolución
url: >-
  https://www.xunta.gal/dog/Publicados/2015/20150515/AnuncioG1534-130515-0001_gl.html
---
<p>A disposición derradeira primeira da Orde do 10 de marzo de 2015 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao sistema integrado de xestión e control (<em>Diario Oficial de Galicia</em> núm. 48, do 11 de marzo) faculta a directora do Fondo Galego de Garantía Agraria, no ámbito das súas competencias, para ditar as instrucións precisas para a execución desta orde.</p>
    <p>Mediante a Orde do Ministerio de Agricultura, Alimentación e Medio Ambiente AAA/872/2015, do 12 de maio, pola que se modifican, para o ano 2015, diversos prazos establecidos no Real decreto 1075/2014, do 19 de decembro, sobre a aplicación a partir de 2015 dos pagamentos directos á agricultura e á gandaría e outros réximes de axuda, así como sobre a xestión e control dos pagamentos directos e dos pagamentos ao desenvolvemento rural, e no Real decreto 1076/2014, do 19 de decembro, sobre asignación de dereitos de réxime de pagamento básico da política agrícola común, modifícanse os seguintes prazos e datas previstos nos citados reais decretos:</p>
    <p>Os prazos e datas previstos nos artigos 15, 51, 95 e 96 do Real decreto 1075/2014, do 19 de decembro, sobre a aplicación a partir de 2015 dos pagamentos directos á agricultura e á gandaría e outros réximes de axuda, así como sobre a xestión e control dos pagamentos directos e dos pagamentos ao desenvolvemento rural, para o ano 2015, quedan modificados como segue:</p>
    <p>1. No ano 2015 a data en que deberán estar á disposición do agricultor as parcelas agrícolas de hectáreas admisibles utilizadas para xustificar dereitos de axuda, prevista no artigo 15, será o día 15 de xuño de 2015.</p>
    <p>2. No ano 2015 o prazo en que se poderán presentar modificacións dos contratos, relativos á axuda asociada ao tomate para industria, establecido no artigo 51, finalizará o 15 de xuño de 2015, inclusive.</p>
    <p>3. No ano 2015 o prazo de presentación da solicitude, prevista no artigo 95, finalizará o 15 de xuño de 2015, inclusive.</p>
    <p>4. No ano 2015 o prazo para modificar a solicitude única a que se refire o artigo 96 finalizará o 15 de xuño de 2015, inclusive.</p>
    <p>Os prazos e datas previstos nos artigos 19, 21 e anexo IV do Real decreto 1076/2014, do 19 de decembro, sobre asignación de dereitos de réxime de pagamento básico da política agrícola común, quedan modificados como segue:</p>
    <p>1. Nas letras a), b) e c) do número 1 do artigo 19, as mencións aos prazos comprendidos entre o 16 de maio de 2014 e 15 de maio de 2015 entenderanse referidas ao prazo comprendido entre o 16 de maio de 2014 e o 15 de xuño de 2015, ambos os dous inclusive.</p>
    <p>2. Na letra b) do número 1 do artigo 21, a mención ao 15 de maio de 2015 entenderase referida ao 15 de xuño de 2015.</p>
    <p>3. No punto 1.1 do número 1 «Réxime xurídico» do «Modelo de cláusula contractual privada adxunta ao contrato de compravenda ou arrendamento de terras conforme o establecido no artigo 19, puntos 1 a) e 1 b) do presente real decreto» contido no anexo IV, a mención ao 15 de maio de 2015 entenderase referida ao 15 de xuño de 2015.</p>
    <p>4. No número 4 «Acordo de aplicación da cláusula contractual recollida nos artigos 20 e 21 do Regulamento delegado (UE) núm. 639/2014, da Comisión, do 11 de marzo de 2014», contido no anexo IV, a data de 31 de maio de 2015 declarada no primeiro punto do segundo parágrafo entenderase referida ao 15 de xuño de 2015.</p>
    <p>En consecuencia, froito dos cambios introducidos pola normativa básica estatal modifícanse por esta os seguintes prazos recollidos na Orde do 10 de marzo de 2015 pola que se regula a aplicación dos pagamentos directos á agricultura e á gandaría e das axudas ao desenvolvemento rural suxeitas ao sistema integrado de xestión e control (<em>Diario Oficial de Galicia</em> núm. 48, do 11 de marzo):</p>
    <p>– Artigo 10.3: o prazo de presentación da solicitude única finalizará o día 15 de xuño, inclusive.</p>
    <p>– Artigo 13.1: os solicitantes poderán presentar solicitudes de modificacións da solicitude única ata o día 15 de xuño. </p>
    <p>– Artigo 20.2: o prazo de presentación de alegacións e solicitudes de modificación do Sixpac será ata o 15 de xuño de 2015 para que as resolucións teñan efecto sobre as superficies validadas das solicitudes de axuda tramitadas coa solicitude única no ano 2015.</p>
    <p>– Artigo 32.2: o prazo de solicitude de dereitos de pagamento básico da reserva nacional será ata o 15 de xuño, inclusive.</p>
    <p>– Artigo 33.2: o prazo de presentación de alegacións e comunicacións previas á asignación de dereitos de pagamento básico será ata o 15 de xuño, inclusive.</p>
    <p>Santiago de Compostela, 13 de maio de 2015</p>
    <footer><p>Patricia Ulloa Alonso<br>Directora do Fondo Galego de Garantía Agraria</p></footer>

