---
date: '2015-12-24'
id: O90-161215-0001
page: 48167
number: 245
agency: Axencia Galega de Desenvolvemento Rural
section: III. Outras disposicións.
title: >-
  RESOLUCIÓN do 10 de decembro de 2015 pola que se fai público o acordo de
  cesión en propiedade, mediante adxudicación directa e a título gratuíto, dun
  inmoble situado no concello de Boqueixón.
range: Resolución
url: >-
  https://www.xunta.gal/dog/Publicados/2015/20151224/AnuncioO90-161215-0001_gl.html
---
<p>A Axencia Galega de Desenvolvemento Rural (Agader) adoptou, o 5.11.2015, o acordo de cesión, mediante adxudicación directa e a título gratuíto, dun inmoble situado no concello de Boqueixón a favor do Concello de Boqueixón.</p>
    <p>De conformidade co artigo 86.1 do Decreto 50/1989, do 9 de marzo, polo que se aproba o regulamento para a execución da Lei 3/1989, de 12 de abril, do patrimonio da Comunidade Autónoma de Galicia, procede publicar o dito acordo.</p>
    <p>Por todo isto,</p>
    <p class="dog-titulo">RESOLVO:</p>
    <p>Publicar o Acordo do 5 de novembro de 2015, da Presidencia da Agader, polo que se cede en propiedade, mediante adxudicación directa e a título gratuíto, un inmoble situado no concello de Boqueixón, que se incorpora a esta resolución como documento anexo.</p>
    <p>Santiago de Compostela, 10 de decembro de 2015</p>
    <footer><p>Antonio Crespo Iglesias<br>Director xeral da Axencia Galega de Desenvolvemento Rural</p></footer>
    <h2>ANEXO</h2>
    <p>Acordo do 5 de novembro do 2015, da presidenta da Axencia Galega de Desenvolvemento Rural (Agader), polo que cede en propiedade, mediante adxudicación directa e a título gratuíto, un inmoble situado no concello de Boqueixón.</p>
    <p>Agader é titular dun inmoble que constitúe masa común nos termos establecidos no artigo 31 da Lei 10/1985, do 14 de agosto, de concentración parcelaria para Galicia, de conformidade co artigo 5.2 en relación co artigo 5.1.a) da Lei 6/2011, do 13 de outubro, de mobilidade de terras, e en virtude da Resolución do 20 de novembro de 2012, da Secretaría Xeral Técnica e do Patrimonio da Consellería de Facenda, Xunta de Galicia, en relación coa recepción parcial dos bens e dereitos procedentes da liquidación da Sociedade Anónima Xestora Bantegal e a simultánea entrega, con igual carácter, á Agader.</p>
    <p>O Concello de Boqueixón solicitou a súa cesión, mediante adxudicación directa e a título gratuíto.</p>
    <p>O 8.1.2015 o director xeral de Agader acordou que se iniciase o procedemento para a transmisión en propiedade, mediante adxudicación directa e a título gratuíto, do inmoble.</p>
    <p>O 8.1.2015 a Subdirección de Mobilidade de Terras de Agader emitiu informe favorable sobre a transmisión en propiedade do inmoble.</p>
    <p>O 6.3.2015 a Secretaría Xeral Técnica e do Patrimonio da Consellería de Facenda emitiu informe favorable a transmisión en propiedade do inmoble, conforme o previsto no artigo 14.2 da Lei 6/2011, do 13 de outubro, de mobilidade de terras.</p>
    <p>O 2.10.2015 a Secretaría Xeral da Consellería do Medio Rural propuxo sobre a transmisión en propiedade do inmoble, conforme o previsto no artigo 14.1.a) da Lei 6/2011, do 13 de outubro, de mobilidade de terras.</p>
    <p>O 14.10.2015 a Intervención Xeral da Comunidade Autónoma emitiu informe favorable sobre a transmisión en propiedade do inmoble, conforme o previsto no artigo 11 do Decreto 307/2009, do 28 de maio, polo que se establece a estrutura orgánica da Consellería de Facenda.</p>
    <p>O 29.10.2015 o Consello da Xunta de Galicia autorizou a transmisión en propiedade do inmoble, conforme o previsto no artigo 17.3 da Lei 6/2011, do 13 de outubro, de mobilidade de terras, por proposta da Secretaría Xeral da Consellería do Medio Rural, por delegación da persoa titular da consellería (Orde do 30.3.2012; DOG nº 70, do 12.4.2012).</p>
    <p>O 11.7.2013 o Consello de Dirección de Agader delegou na persoa titular da Presidencia de Agader as competencias para o alleamento e a cesión de bens inmobles e dereitos reais a que fan referencia os artigos 74.2 e 83.2 da Lei 5/2011, do 30 de setembro, do patrimonio da Comunidade Autónoma de Galicia, segundo fixo público a Resolución do 24 de xullo de 2013 (DOG núm. 148, do 5 de agosto).</p>
    <p>Tendo en conta o exposto, de acordo cos artigos 14 a 17 da Lei 6/2011, do 13 de outubro, de mobilidade de terras, e 82 e seguintes da Lei 5/2011, do 30 de setembro, do patrimonio da Comunidade Autónoma de Galicia, e despois da proposta do director xeral de Agader,</p>
    <p class="dog-titulo">DISPOÑO:</p>
    <p>Primeiro. Acórdase a cesión, a título gratuíto, a favor do Concello de Boqueixón, da propiedade do ben inmoble, de carácter patrimonial, sito no concello de Boqueixón, que se describe a continuación:</p>
    <p>Parcela 107 do polígono 502 da zona de concentración parcelaria de San Pedro de Loureda, no concello de Boqueixón (A Coruña), cunha extensión superficial de dez áreas e trinta e cinco centiáreas. Limita: norte, terreo excluído pertencente á igrexa parroquial de San Pedro de Loureda; sur, con Esperanza Otero Suárez (106); leste, con terreo excluído pertencente á igrexa parroquial de San Pedro de Loureda, e oeste, con Esperanza Otero Suárez (106).</p>
    <p>Na parcela hai un cemiterio, un palco da festa, escaleiras e un muro de contención. </p>
    <p>Referencia catastral: 000300900NH44F0000RQ.</p>
    <p>Titular catastral: figura como titular catastral o Arcebispado de Santiago de Compostela.</p>
    <p>Inscrición rexistral: inscrita no Rexistro da Propiedade de Santiago de Compostela, a nome da Comunidade Autónoma de Galicia, tomo 1304, libro 90, folio 129, nº rexistral predio 18622, inscrición 1.</p>
    <p>Segundo. A cesión en propiedade queda sometida ás seguintes cláusulas:</p>
    <p>1. O inmoble destinarase a cemiterio.</p>
    <p>2. A persoa cesionaria, con coñecemento da situación física e legal do ben, adquíreo, xunto coas obras, construcións e instalacións existentes neste que sexan da Agader, como corpo certo, ao seu risco e ventura, e renuncia ao saneamento por evicción, por vicios ou defectos ocultos e por gravames ocultos que lle concede o Código civil. No caso de obras, construcións e instalacións de que a Agader manifesta ser a titular en aplicación do artigo 359 do Código civil, corresponderá á persoa cesionaria a procedente regularización xurídica no caso de reclamacións de terceiras persoas, para que o inmoble, as obras, as construcións e as instalacións sexan dun só titular (ben de persoa cesionaria, ben de terceiras persoas no caso dunha accesión invertida). Non poderá transmitir en propiedade o ben a terceiras persoas. Debe remitir cada tres anos a persoa cedente a documentación que acredite o destino do ben.</p>
    <p>3. De conformidade cos artigos 85 e 86 da Lei 5/2011, do 30 de setembro, do patrimonio da Comunidade Autónoma de Galicia, se o ben cedido non se aplica ao fin sinalado no prazo de dous anos desde o outorgamento do documento de cesión, ou deixa de estalo con posterioridade, se se descoida ou utiliza con grave quebrantamento ou se incumpren as condicións do acordo, considerarase resolta a cesión e o ben revertera á entidade cedente.</p>
    <p>Serán por conta da persoa cesionaria o detrimento ou a deterioración sufridos polo ben cedido, sen que sexan indemnizables os gastos en que incorra para cumprir as cargas ou condicións impostas.</p>
    <p>A resolución da cesión será declarada polo órgano competente para o seu outorgamento, e na resolución que declare a extinción da cesión determinarase, se é o caso, a indemnización polas deterioracións que sufrise o ben, logo da determinación da súa contía mediante taxación pericial.</p>
    <p>Na resolución que declare a extinción da cesión a persoa cedente poderá optar porque o ben reverta, libre de cargas e gravames, sen dereito a indemnización á persoa cesionaria:</p>
    <p>a) Repoñendo o ben ao estado anterior a calquera uso construtivo e/ou non construtivo.</p>
    <p>b) Nas mesmas condicións de uso, construtivo e/ou non construtivo, en que se entregou, repoñendo o ben ao estado anterior, coa accesión do construído ao predio.</p>
    <p>c) Nas condicións de uso, construtivo e/ou non construtivo, en que se atope no momento da extinción da cesión, coa accesión do construído ao predio.</p>
    <p>d) De ser o caso, as obras, construcións e instalacións que revertan, que non fosen da titularidade da persoa cedente no momento da cesión, serán adquiridas gratuitamente pola persoa cedente.</p>
    <p>4. A persoa cesionaria realizará, pola súa conta, a correspondente alta, baixa ou modificación no Catastro inmobiliario, as inscricións, as anotacións e as altas no rexistro da propiedade ou noutros rexistros que correspondan, aínda que estas sexan facultativas e non obrigatorias, así como a declaración de obra nova, se for do caso, inscrita no rexistro da propiedade.</p>
    <p>Todos os custos e impostos que deriven da cesión serán por conta da persoa cesionaria, mesmo o imposto sobre o incremento de valor dos terreos de natureza urbana (plusvalía), se o houber.</p>
    <p>5. A persoa cesionaria declara coñecer a situación urbanística do inmoble que se cede, así como os deberes legais e as obrigas pendentes de cumprir en caso de levarse a cabo actuacións de transformación urbanística e, polo tanto, renuncia á facultade de rescindir o contrato e exixir as indemnizacións que procedan a que alude o artigo 19.3 do Real decreto lexislativo 2/2008, do 20 de xuño, polo que se aproba o texto refundido da Lei do solo, por non ter feito constar a dita situación urbanística, deberes e obrigas, despois de serlle requirida a súa expedición pola persoa cedente. </p>
    <p>Terceiro. A cesión formalizarase en documento administrativo subscrito polo órgano unipersoal de goberno de Agader, ou funcionario en quen delegue, e nel deberán constar o acordo de cesión e a aceptación do cesionario.</p>
    <p>Cuarto. Agader, a través da Subdirección de Mobilidade de Terras, realizará todos os trámites necesarios para a efectividade de canto se dispón neste acordo.</p>

