---
date: '2023-09-26'
id: G0692-230823-0005
page: 54554
number: 183
agency: 'Consellería de Economía, Industria e Innovación'
section: VI. Anuncios. a) Administración autonómica.
title: >-
  EXTRACTO da Resolución do 1 de agosto de 2023, da Dirección Xeral de
  Planificación Enerxética e Recursos Naturais, pola que se outorga a
  autorización administrativa previa e autorización administrativa de
  construción das instalacións relativas ao proxecto do parque eólico
  Monteagudo, sito nos concellos de Arteixo, A Laracha e Carballo (A Coruña) e
  promovido por Eólicos Breogán, S.L.U. (expediente IN661A 03/03).
range: Resolución
url: >-
  https://www.xunta.gal/dog/Publicados/2023/20230926/AnuncioG0692-230823-0005_gl.html
---
<p>A continuación recóllese a información exixida nas letras a) e b) do artigo 42.4 da Lei 21/2013, do 9 de decembro, de avaliación ambiental, respecto da Resolución do 1 de agosto de 2023, da Dirección Xeral de Planificación Enerxética e Recursos Naturais, pola que se outorgan as autorizacións administrativas previa e de construción do parque eólico Monteagudo.</p>
    <p>a) Contido da resolución e condicións que se xuntan:</p>
    <p>Outorgar a autorización administrativa previa e de construción ás instalacións do parque eólico Monteagudo, sito nos concellos de Arteixo, Carballo e A Laracha (A Coruña), e promovido por Eólicos Breogán, S.L.U., para unha potencia de 20,8 MW.</p>
    <p>Todo isto de acordo coas condicións seguintes:</p>
    <p>1. Consonte o disposto no artigo 4 do Decreto 455/1996, do 7 de novembro, de fianzas en materia ambiental, Eólicos Breogán, S.L.U. constituirá, con carácter previo ao inicio das obras, unha fianza para garantir o cumprimento do deber de restaurar os terreos ocupados polo parque eólico na fase de obras. O importe da fianza fíxase, por proposta da Dirección Xeral de Calidade Ambiental, Sostibilidade e Cambio Climático, en 132.796 euros.</p>
    <p>A dita fianza depositarase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre réxime de instalación, ampliación e traslado de industrias. A súa devolución efectuarase de acordo co establecido no artigo 6 do Decreto 455/1996, do 7 de novembro, unha vez depositada a fianza para garantir o deber de restaurar os terreos ocupados na fase de desmantelamento.</p>
    <p>2. Para a inscrición da instalación no rexistro autonómico creado pola Orde da Consellería de Industria e Comercio do 5 de xuño de 1995 (DOG nº 135, do 14 de xullo), a promotora efectuará a correspondente solicitude, de acordo co procedemento regulamentariamente establecido.</p>
    <p>3. A instalación adaptarase ao procedemento de captación e procesamento de datos de produción de enerxía eléctrica de Galicia regulamentado pola Orde da Consellería de Innovación e Industria do 23 de xaneiro de 2009 pola que se establece o procedemento para a captación e o procesamento dos datos de produción enerxética das instalacións acollidas ao réxime especial de produción de enerxía eléctrica na Comunidade Autónoma de Galicia (DOG nº 37, do 23 de febreiro).</p>
    <p>4. Con anterioridade ao prazo dun mes do inicio das obras, a promotora deberá achegar á Dirección Xeral de Planificación Enerxética e Recursos Naturais o Plan de vixilancia e seguimento ambiental, de acordo coas consideracións establecidas no punto 5 da declaración de impacto ambiental.</p>
    <p>5. En canto aos bens e dereitos afectados por este parque eólico e adscritos ás distintas administracións, organismos ou empresas de servizo público ou de servizos de interese xeral, a promotora cumprirá coas condicións e cos informes emitidos por estes, para os que mostrou a súa conformidade.</p>
    <p>6. No caso de que se manifestasen perturbacións ou interferencias nos servizos de telecomunicacións legalmente autorizados, directamente atribuíbles ás instalacións do parque eólico, a promotora deberá adoptar as medidas necesarias para restablecer as condicións previas de calidade dos servizos afectados e para eliminar calquera posible afectación a estes.</p>
    <p>7. Así mesmo, con carácter previo ao inicio das obras, a promotora deberá presentar ante esta dirección xeral a autorización da Axencia Estatal de Seguridade Aérea (AESA) para a configuración final do parque eólico, recollida no proxecto de execución obxecto desta resolución.</p>
    <p>8. A promotora deberá dar cumprimento a todas as condicións establecidas na declaración de impacto ambiental do 18.1.2023, así como ás establecidas no correspondente Programa de vixilancia e seguimento ambiental. </p>
    <p>Recóllense a continuación as condicións establecidas no punto 4 da DIA ás que a promotora deberá dar cumprimento con carácter previo ao inicio das obras do parque eólico, e obtéñense os informes requiridos por parte da Dirección Xeral de Patrimonio Natural, da Dirección Xeral do Patrimonio Cultural, da Dirección Xeral de Saúde Pública e do Instituto de Estudos do Territorio.</p>
    <p>9. Conxuntamente coa solicitude de autorización de explotación das instalacións, a promotora deberá presentar ante a xefatura territorial un certificado de final de obra subscrito por técnico facultativo competente, no cal conste que a instalación se realizou de acordo coas especificacións contidas no proxecto de execución que por esta resolución se aproba, así como coas prescricións da regulamentación técnica aplicable á materia, de acordo co artigo 132 do Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica.</p>
    <p>Así mesmo, deberá presentar ante a Dirección Xeral de Planificación Enerxética e Recursos Naturais un plano as built e outro plano cartográfico en formato shape das instalacións do parque eólico.</p>
    <p>10. Unha vez construídas as instalacións autorizadas, e con carácter previo á súa posta en servizo, a Xefatura Territorial da Coruña da Consellería de Economía, Industria e Innovación inspeccionará a totalidade das obras e montaxes efectuadas e verificará o cumprimento das condicións establecidas nesta resolución e as demais que sexan de aplicación.</p>
    <p>11. De conformidade co artigo 34.2 da Lei 8/2009, do 22 de decembro, a promotora disporá dun prazo de tres anos, contados desde o outorgamento da autorización administrativa previa e de construción, para solicitar a correspondente autorización de explotación. En caso de incumprimento, poderá producirse a revogación das mencionadas autorizacións nos termos establecidos no punto 10 do artigo 53 da Lei 24/2013, do 26 de decembro, do sector eléctrico, ou norma que a substitúa.</p>
    <p>12. O parque eólico deberá cumprir cos requisitos que se recollan nos procedementos de operación aprobados polo Ministerio para la Transición Ecológica y el Reto Demográfico que lle resulten de aplicación.</p>
    <p>13. De acordo co establecido no artigo 53.10 da Lei 24/2013, do 26 de decembro, do sector eléctrico, o incumprimento das condicións e dos requisitos establecidos nas autorizacións ou a variación substancial dos presupostos que determinaron o seu outorgamento poderán dar lugar á revogación das autorizacións, logo de audiencia do interesado.</p>
    <p>14. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou doutras condicións técnicas de organismos ou empresas de servizo público ou interese xeral afectados, necesarios para a realización das obras das instalacións autorizadas.</p>
    <p>15. Esta resolución publicarase no Diario Oficial de Galicia, de acordo co establecido no artigo 34 da Lei 8/2009, do 22 de decembro, e no artigo 148 do Real decreto 1955/2000, do 1 de decembro. </p>
    <p>b) Principais motivos e consideracións en que se basea a resolución:</p>
    <p>1. Mediante a Resolución do 6 de maio de 2004 (DOG nº 100, do 26 de maio) publicouse a relación de solicitudes de autorización para a instalación de parques eólicos admitidas a trámite ao abeiro da Orde do 22 de xaneiro de 2004 (DOG nº 18, do 28 de xaneiro), entre as que se incluíu a do parque eólico Monteagudo (en diante, o parque eólico) cunha potencia de 45 MW.</p>
    <p>2. O 12 de maio de 2006, Unitec Técnicas Unidas, S.L. e Eólica Gallega del Atlántico, S.L. solicitaron a autorización administrativa, a aprobación do proxecto de execución, a declaración de utilidade pública, en concreto, e o recoñecemento da condición de instalación acollida ao réxime especial de produción de enerxía eléctrica para unha potencia do parque eólico de 19 MW.</p>
    <p>3. Con data do 30 de xuño de 2006, a Consellería de Innovación e Industria autorizou a transmisión da parte correspondente a Unitec Técnicas Unidas, S.L. dentro do Plan eólico estratéxico Enviroil-Unitec a favor de Eólica Gallega del Atlántico, S.L.</p>
    <p>4. O 15 de novembro de 2006, a Consellería de Innovación e Industria resolveu autorizar o traslado de 26 MW dentro da área de investigación Alto do Lendo, así como continuar coa tramitación dos 19 MW correspondentes a Eólica Gallega del Atlántico, S.L.</p>
    <p>5. Con data do 8 de febreiro de 2008, Eólica Gallega del Atlántico, S.L. solicitou a continuación do procedemento de autorización administrativa, declaración de impacto ambiental, aprobación do proxecto de execución e do proxecto sectorial, declaración de utilidade pública, en concreto, e recoñecemento da condición de instalación acollida ao réxime especial de produción de enerxía eléctrica do parque eólico.</p>
    <p>6. Mediante a Resolución do 30 de abril de 2010, da Dirección Xeral de Industria, Enerxía e Minas, publicouse a relación de solicitudes de outorgamento de autorización administrativa de instalación de parques eólicos para promotores titulares de plans eólicos empresariais, entre as cales se incluíu a solicitude de ampliación da potencia do parque eólico en 0,6 MW.</p>
    <p>7. O 10 de novembro de 2010, Eólica Gallega del Atlántico, S.L. presenta o proxecto modificado adaptado á nova potencia do parque eólico, en que solicita a autorización administrativa, a aprobación do proxecto de execución e do proxecto sectorial, a declaración de utilidade pública, en concreto, e o recoñecemento da condición de instalación acollida ao réxime especial de produción de enerxía eléctrica.</p>
    <p>8. Mediante o Acordo do 22 de febreiro de 2011, da Xefatura Territorial da Coruña, someteuse á información pública a solicitude de autorización, aprobación do proxecto de execución, aprobación do proxecto sectorial de incidencia supramunicipal, o estudo de impacto ambiental e a declaración de utilidade pública, en concreto, das instalacións electromecánicas do proxecto modificado do parque eólico.</p>
    <p>O acordo publicouse no Diario Oficial de Galicia e no xornal La Opinión, ambos do 7 de abril, e no Boletín Oficial da provincia da Coruña do 24 de marzo. Así mesmo, permaneceu exposto ao público nos taboleiros de anuncios da dita xefatura territorial e dos concellos afectados (Arteixo, A Laracha e Carballo).</p>
    <p>Durante o período de información pública, así como durante a tramitación do expediente, presentáronse alegacións, as cales foron remitidas e contestadas pola promotora.</p>
    <p>9. Mediante a Resolución do 31 de xullo de 2013, da Consellería de Economía e Industria, autorizáronse as instalacións electromecánicas, aprobouse o proxecto de execución, declarouse a utilidade pública, en concreto, e recoñeceuse a condición de instalación acollida ao réxime especial de produción de enerxía eléctrica do parque eólico Monteagudo, promovido pola sociedade Eólicos Breogán, S.L.</p>
    <p>10. O 19.10.2021, Eólicos Breogán, S.L. presentou solicitude de autorización administrativa de instalacións de produción de enerxía eléctrica e as súas infraestruturas de evacuación para a modificación substancial do proxecto do parque eólico Monteagudo (expediente IN661A 03/03) ao abeiro da Lei 8/2009, do 22 de decembro, pola que se regula o aproveitamento eólico en Galicia e se crea o canon eólico e o Fondo de Compensación Ambiental, modificada pola disposición derradeira sétima da Lei 5/2017, do 19 de outubro, de fomento da implantación de iniciativas empresariais en Galicia (DOG nº 203, do 25 de outubro).</p>
    <p>11. O 14.12.2021, a Dirección Xeral de Planificación Enerxética e Recursos Naturais comunicoulle á promotora o cumprimento de requisitos da súa solicitude de modificacións substanciais.</p>
    <p>12. O 2.3.2022, a Dirección Xeral de Ordenación do Territorio e Urbanismo emitiu o informe de referencia do artigo 33.7 da Lei 8/2009, onde se indica que os aeroxeradores cumpren as distancias ás delimitacións de solo de núcleo rural, urbano ou urbanizable delimitado, establecidas no Plan sectorial eólico de Galicia.</p>
    <p>13. O 5.4.2022, esta dirección xeral remitiulle a documentación do proxecto do parque eólico Monteagudo á Xefatura Territorial da Coruña da Vicepresidencia Segunda e Consellería de Economía, Empresa e Innovación (actual Consellería de Economía, Industria e Innovación) (en diante, a Xefatura Territorial) para a continuación da tramitación.</p>
    <p>14. Mediante acordo da Xefatura Territorial da Coruña da Vicepresidencia Primeira e Consellería de Economía, Industria e Innovación sometéronse á información pública a solicitude de autorización administrativa previa, a autorización administrativa de construción, o estudo de impacto ambiental (EIA) e o proxecto sectorial (proxecto de interese autonómico-PIA) do proxecto do parque eólico Monteagudo (modificación substancial), nos concellos de Arteixo, A Laracha e Carballo (A Coruña).</p>
    <p>O dito acordo publicouse no Diario Oficial de Galicia do 1.6.2022. Así mesmo, remitiuse para a súa exposición nos taboleiros de anuncios dos concellos afectados (Arteixo, A Laracha e Carballo) e permaneceu exposto na Xefatura Territorial, que emitiu o correspondente certificado de exposición pública. Así mesmo, a dita resolución estivo exposta no portal web da Vicepresidencia Primeira e Consellería de Economía, Industria e Innovación.</p>
    <p>Durante o trámite de información pública, así como durante a tramitación do expediente, presentáronse alegacións, as cales foron remitidas e contestadas pola promotora.</p>
    <p>15. Durante a tramitación do procedemento, de acordo co establecido no artigo 33 da Lei 8/2009, do 22 de decembro, a Xefatura Territorial remitiulles, para a emisión das correspondentes condicións técnicos, as separatas do proxecto de execución do parque eólico aos seguintes organismos e empresas de servizo público: Concello de Arteixo, Concello da Laracha, Concello de Carballo, Augas de Galicia, Deputación Provincial da Coruña, UFD Distribución Electricidad, S.A., Axencia Estatal de Meteoroloxía e Retevisión I, S.A.U.-Cellnex Telecom, S.A.</p>
    <p>A continuación relaciónanse os organismos que emitiron, nas datas que se indican, as correspondentes condicións técnicas: Concello de Arteixo (13.7.2022), Concello de Carballo (13.7.2022), Augas de Galicia (14.7.2022), UFD Distribución Electricidad, S.A.U. (27.6.2022), Axencia Estatal de Meteoroloxía (7.6.2022), Retevisión I, S.A.U.-Cellnex Telecom, S.A. (5.7.2022) e Deputación Provincial da Coruña (31.1.2023 e 16.3.2023).</p>
    <p>A promotora prestou a súa conformidade á totalidade das condicións emitidas.</p>
    <p>Para o resto de organismos que non contestaron, de acordo co establecido no artigo 33 da Lei 8/2009, que establece o prazo para a emisión das condicións técnicas do proxecto desde a recepción da solicitude, de non se recibiren estas condicións no prazo, entenderase a conformidade co proxecto e continuarase a tramitación do procedemento.</p>
    <p>16. O 7.1.2023, a Xefatura Territorial remitiu o expediente á Dirección Xeral de Planificación Enerxética e Recursos Naturais para continuar coa tramitación do procedemento.</p>
    <p>17. Con respecto ao estudo de impacto ambiental, solicitáronse informes aos seguintes organismos: Augas de Galicia, Axencia de Turismo de Galicia, Deputación Provincial da Coruña, Dirección Xeral da Costa e o Mar, Dirección Xeral de Calidade Ambiental, Sostibilidade e Cambio Climático-Servizo de Residuos, Subdirección Xeral de Meteoroloxía e Cambio Climático, Dirección Xeral de Defensa do Monte, Dirección Xeral de Desenvolvemento Rural, Dirección Xeral de Emerxencias e Interior, Dirección Xeral do Patrimonio Cultural, Dirección Xeral de Patrimonio Natural, Dirección Xeral de Planificación e Ordenación Forestal, Dirección Xeral de Saúde Publica, Instituto de Estudos do Territorio, Concello de Arteixo, Concello da Laracha, Concello de Carballo, Asociación para a Defensa Ecolóxica de Galicia (Adega), Sociedade Galega de Historia Natural, Sociedade Galega de Ornitoloxía e Federación Ecoloxista Galega.</p>
    <p>Cumprida a tramitación ambiental, o 18.1.2023 a Dirección Xeral de Calidade Ambiental, Sostibilidade e Cambio Climático formulou a declaración de impacto ambiental, que se fixo pública polo anuncio do 23 de xaneiro de 2023, da Dirección Xeral de Calidade Ambiental, Sostibilidade e Cambio Climático, polo que se fai pública a declaración de impacto ambiental do proxecto do parque eólico Monteagudo, nos concellos de Arteixo, Carballo e A Laracha, A Coruña (DOG nº 16, do 24 de xaneiro).</p>
    <p>18. O 27.1.2023, a Dirección Xeral de Planificación Enerxética e Recursos Naturais requiriulle á promotora a documentación técnica refundida para a configuración definitiva do proxecto, resultante dos diversos informes, das condicións técnicas e alegacións realizadas polos distintos organismos durante o proceso de información pública.</p>
    <p>O 16.2.2023, Eólicos Breogán, S.L.U. presentou a documentación técnica refundida para a configuración definitiva do parque eólico, incluídas as separatas para o Concello de Carballo, o Concello da Laracha, Retevisión I, S.A.U.-Cellnex Telecom, S.A. e a Axencia Estatal de Meteoroloxía, afectados polas modificacións introducidas no proxecto. Para os demais organismos e empresas de servizo público consultados achegou o 28.6.2023 unha declaración responsable de que non requiren novas separatas por non verse afectadas polos cambios no proxecto.</p>
    <p>19. O 1.3.2023, a Dirección Xeral de Planificación Enerxética e Recursos Naturais remitiu as separatas achegadas pola promotora aos seguintes organismos: Concello de Carballo, Concello da Laracha, Retevisión I, S.A.U.-Cellnex Telecom, S.A. e Axencia Estatal de Meteoroloxía.</p>
    <p>A continuación relaciónanse os organismos que emitiron, nas datas que se indican, as correspondentes condicións técnicas: Concello de Carballo (21.3.2023), Retevisión I, S.A.U.-Cellnex Telecom, S.A. (20.3.2023).</p>
    <p>A promotora prestou a súa conformidade ou deu resposta á totalidade das condicións emitidas.</p>
    <p>Para o resto de organismos que non contestaron, de acordo co establecido no artigo 33 da Lei 8/2009, que establece o prazo para a emisión das condicións técnicas do proxecto desde a recepción da solicitude, de non se recibiren estas condicións no prazo, entenderase a conformidade co proxecto e continuarase a tramitación do procedemento.</p>
    <p>20. O 12.3.2023, a Xefatura Territorial da Coruña fíxolle un requirimento á promotora sobre o contido dos proxectos técnicos administrativos, en concreto, do proxecto de execución asinado o 18.1.2023, que foi contestado o 31.3.2023, xunto coa addenda ao proxecto refundido do parque eólico Monteagudo, asinada o 31.3.2023 por Borja María de Carlos Gandasegui, con declaración responsable da mesma data dese técnico redactor.</p>
    <p>O 10.4.2023, o Servizo de Enerxía e Minas da Xefatura Territorial da Coruña da Vicepresidencia Primeira e Consellería de Economía, Industria e Innovación emitiu informe sobre o proxecto refundido do parque eólico, asinado o 18.1.2023 polo enxeñeiro industrial Borja María de Carlos Gandasegui, colexiado núm. 527 do Colexio Oficial de Enxeñeiros Industriais de Navarra (visado núm. 230066, do 19.1.2023 por ese colexio), e a addenda presentada o 31.3.2023 pola promotora.</p>
    <p>21. O 15.3.2023, a Dirección Xeral de Planificación Enerxética e Recursos Naturais remitiu á Dirección Xeral de Calidade Ambiental, Sostibilidade e Cambio Climático unha solicitude de emenda de erros de transcrición na declaración de impacto ambiental do 18.1.2023.</p>
    <p>O 4.5.2023, a Dirección Xeral de Planificación Enerxética e Recursos Naturais solicitoulle á Dirección Xeral de Calidade Ambiental, Sostibilidade e Cambio Climático o informe para valorar a validez da declaración de impacto ambiental formulada o 18.1.2023, de acordo co artigo 52 da Lei 9/2021, do 25 de febreiro, de simplificación administrativa e de apoio á reactivación económica de Galicia.</p>
    <p>O 16.5.2023, a Dirección Xeral de Calidade Ambiental, Sostibilidade e Cambio Climático emitiu o informe solicitado, no cal indica que na declaración de impacto ambiental non existen erros que sexa necesario corrixir ao se reflectiren os datos dispoñibles no momento da emisión da DIA.</p>
    <p>22. O parque eólico conta cos dereitos de acceso e conexión á rede de distribución para unha potencia de 20,9 MW, segundo os informes do xestor da rede UFD Distribución Electricidad, S.A. do 1.3.2023.</p>
    <p>Santiago de Compostela, 1 de agosto de 2023</p>
    <footer><p>Pablo Fernández Vila<br>Director xeral de Planificación Enerxética y Recursos Naturais</p></footer>

