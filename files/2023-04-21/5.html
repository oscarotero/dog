---
date: '2023-04-21'
id: G0532-130423-0001
page: 24599
number: 77
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  RESOLUCIÓN do 13 de abril de 2023, da Secretaría Xeral Técnica da Consellería
  de Medio Ambiente, Territorio e Vivenda, pola que se declara de interese
  galego e se ordena a inscrición no Rexistro de Fundacións de Interese Galego
  da Fundación Fragas do Eume.
range: Resolución
url: >-
  https://www.xunta.gal/dog/Publicados/2023/20230421/AnuncioG0532-130423-0001_gl.html
---
<p>Examinado o expediente de declaración de interese galego e inscrición no Rexistro de Fundacións de Interese Galego da Fundación Fragas do Eume dítase esta resolución baseada nos feitos e fundamentos que se expoñen a seguir:</p>
    <p>Feitos:</p>
    <p>Primeiro. O 24 de xaneiro de 2023, Luis de Valdivia Castro, presidente do padroado da Fundación, presentou a solicitude de clasificación, declaración de interese galego e a inscrición inicial no Rexistro de Fundacións de Interese Galego.</p>
    <p>Segundo. A Fundación Fragas do Eume constituíuna a entidade Grupo Ecoener, S.A., representada por Luis de Valdivia Castro, mediante escritura pública outorgada o 20 de xaneiro de 2023, ante o notario da Coruña Enrique Santiago Rajoy Feijóo, co número de protocolo 96.</p>
    <p>Terceiro. A Fundación, consonte o artigo 6 dos seus estatutos, ten como obxecto:</p>
    <p>– A defensa, conservación, protección e ordenación do ambiente e a diversidade natural asociada ás Fragas do Eume.</p>
    <p>– Participar activamente na conservación do espazo fomentando a custodia do territorio.</p>
    <p>– Restaurar as condicións naturais alteradas loitando contra a fragmentación, a perda de hábitats, o risco de incendios e a erosión.</p>
    <p>– Coidar e acrecentar a beleza da paisaxe.</p>
    <p>– Concienciar as persoas para un uso e goce que preserven as Fragas do Eume.</p>
    <p>Cuarto. Na escritura de constitución da fundación constan os extremos relativos á personalidade do fundador, a súa capacidade para constituíla, a súa vontade de facelo como de interese galego conforme os preceptos da Lei 12/2006, do 1 de decembro, de fundacións de interese galego, a dotación, os estatutos e a composición do padroado inicial.</p>
    <p>Quinto. Nos estatutos da Fundación consta a súa denominación, o seu enderezo, o seu obxecto e finalidade, as regras para a aplicación das rendas aos fins fundacionais e para a determinación dos beneficiarios, a composición e as normas de funcionamento do padroado, e as causas de disolución e o destino dos bens e dereitos resultantes da súa liquidación.</p>
    <p>Sexto. O padroado inicial da Fundación está composto por Luis de Valdivia Castro, en calidade de presidente; Fernando Rodríguez Alfonso, como secretario, e Inés Juste Belosillo, como vogal e vicepresidenta.</p>
    <p>Sétimo. A Comisión integrada polos secretarios xerais de todas as consellerías elevou ao vicepresidente segundo e conselleiro de Presidencia, Xustiza e Deportes proposta de clasificación como de interese para a defensa do medio natural de Galicia da Fundación Fragas do Eume, con base nas materias que constitúen o seu obxecto fundacional, polo que, cumpríndose os requisitos exixidos na Lei 12/2006, do 1 de decembro, de fundacións de interese galego, e segundo establecen os artigos 47.2 da citada lei; artigo 51 do Regulamento de fundacións de interese galego, aprobado polo Decreto 14/2009, do 21 de xaneiro, e o artigo 7 do Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, o protectorado será exercido polo departamento da Xunta de Galicia que teña atribuídas as competencias correspondentes aos fins fundacionais.</p>
    <p>Oitavo. De conformidade coa citada proposta, por Orde da Vicepresidencia Segunda e Consellería de Presidencia, Xustiza e Deportes do 21 de marzo de 2023 (<em>Diario Oficial de Galicia</em> núm. 66, do 4 de abril) clasificouse de interese para a defensa do medio natural de Galicia a Fundación Fragas do Eume e adscribiuse á Consellería de Medio Ambiente, Territorio e Vivenda para os efectos do exercicio das funcións de protectorado.</p>
    <p>Fundamentos de dereito:</p>
    <p>Primeiro. O artigo 34 da Constitución española recoñece o dereito de fundación para fins de interese xeral, consonte a lei, e o artigo 27.26 do Estatuto de autonomía de Galicia establece que é competencia exclusiva da Comunidade Autónoma galega o réxime das fundacións de interese galego.</p>
    <p>Segundo. De acordo co disposto no artigo 7.2 do Regulamento do Rexistro de Fundacións de Interese Galego, en relación co Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda, corresponde á dita consellería a declaración de interese galego mediante resolución publicada no <em>Diario Oficial de Galicia </em>e a inscrición no Rexistro de Fundacións de Interese Galego da Fundación Fragas do Eume, así como o exercicio das funcións de protectorado e as demais que correspondan á Xunta de Galicia, de conformidade co indicado no dito regulamento.</p>
    <p>Á vista do que antecede e tendo en consideración o establecido na normativa vixente en materia de fundacións de interese galego, e nas demais normas de xeral e pertinente aplicación, en uso das competencias conferidas polo Decreto 42/2019, do 28 de marzo, polo que se establece a estrutura orgánica da Consellería de Medio Ambiente, Territorio e Vivenda.</p>
    <h2>RESOLVO:</h2>
    <p>Primeiro. Declarar de interese galego a Fundación Fragas do Eume.</p>
    <p>Segundo. Ordenar a súa inscrición no Rexistro de Fundacións de Interese Galego, Sección da Consellería de Medio Ambiente, Territorio e Vivenda.</p>
    <p>Terceiro. Esta fundación queda sometida ao disposto na Lei 12/2006, do 1 de decembro, de fundacións de interese galego, no Regulamento de fundacións de interese galego, aprobado polo Decreto 14/2009, do 21 de xaneiro, no Regulamento do Rexistro de Fundacións de Interese Galego, aprobado polo Decreto 15/2009, do 21 de xaneiro, e na demais normativa concordante de aplicación e, especialmente, ás obrigas de dar publicidade suficiente dos seus obxectivos e actividades, da ausencia de ánimo de lucro na prestación dos seus servizos, así como á de presentación anual da documentación contable e do plan de actuación ante o protectorado, que será exercido pola Consellería de Medio Ambiente, Territorio e Vivenda.</p>
    <p>Contra esta resolución, que non pon fin á vía administrativa, poderase interpoñer recurso de alzada ante a conselleira de Medio Ambiente, Territorio e Vivenda, no prazo dun mes contado desde o día seguinte ao da súa publicación, de acordo co sinalado nos artigos 121 e 122 da Lei 39/2015, do 1 de outubro, do procedemento administrativo común das administracións públicas.</p>
    <p>Santiago de Compostela, 13 de abril de 2023</p>
    <footer><p>Mª Carmen Bouso Montero<br>Secretaria xeral técnica da Consellería de Medio Ambiente, <br>Territorio e Vivenda</p></footer>

