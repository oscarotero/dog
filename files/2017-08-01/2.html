---
date: '2017-08-01'
id: G0424-180717-0006
page: 36354
number: 145
agency: 'Consellería de Economía, Emprego e Industria'
section: III. Outras disposicións.
title: >-
  ORDE do 17 de xullo de 2017 pola que se aproba o Plan de inspección en materia
  de seguridade industrial e metroloxía na Comunidade Autónoma de Galicia para o
  ano 2017.
range: Orde
url: >-
  https://www.xunta.gal/dog/Publicados/2017/20170801/AnuncioG0424-180717-0006_gl.html
---
<p>A regulación do réxime de inspección industrial e dos plans e programas de inspección en materia de seguridade industrial recóllese no título I do libro primeiro do Decreto lexislativo 1/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de política industrial, e no Decreto 219/2008, do 25 de setembro, sobre inspección de industria na Comunidade Autónoma de Galicia.</p>
    <p>No Decreto 219/2008, do 25 de setembro, regúlase a actividade administrativa de inspección, entendida como a actividade pola que a consellería competente en materia de industria, cos seus propios medios ou a través da colaboración de entidades legalmente habilitadas, ten por obxecto a supervisión, control e vixilancia dos establecementos, instalacións, produtos e actividades industriais, comprobando a adecuación da súa posta en funcionamento e condicións de servizo aos requisitos legais, regulamentarios e técnicos previstos na normativa aplicable e, se é o caso, exixir as responsabilidades que correspondan nos supostos de incumprimentos legais ou defectos técnicos.</p>
    <p>Tal e como establece o artigo 13.2 do Decreto 219/2008, do 25 de setembro, mediante orde da persoa titular da consellería competente en materia de industria aprobaranse o obxecto, contido e ámbito de actuación que informan cada plan, así como as instrucións que deben cumprir as entidades legalmente habilitadas e os servizos correspondentes das delegacións provinciais do departamento da Xunta de Galicia con competencias en materia de industria, para levar a cabo as inspeccións que se deben realizar conforme o plan e programas que se aproben.</p>
    <p>Por outra banda, a Lei 32/2014, do 22 de decembro, de metroloxía, e o Real decreto 244/2016, do 3 de xuño, polo que se desenvolve a Lei 32/2014, do 22 de decembro, de metroloxía, constitúen o marco legal da metroloxía en España.</p>
    <p>O artigo 32 la citada lei establece que as administracións públicas velarán pola correcta utilización do Sistema legal de unidades de medida que foi establecido polo Real decreto 2032/2009, do 30 de decembro, que establece as unidades legais de medida de acordo coas resolucións da Conferencia Xeral de Pesas e Medidas.</p>
    <p>No artigo 13 establécese que os produtos preenvasados deberán cumprir as condicións establecidas nos correspondentes regulamentos metrolóxicos sobre o control do seu contido efectivo; actualmente faise no Real decreto 1801/2008, do 3 de novembro, polo que se establecen normas relativas ás cantidades nominais para produtos envasados e ao control do seu contido efectivo.</p>
    <p>Finalmente, no artigo 32 do Real decreto 244/2016, establécese que as administracións públicas competentes poderán comprobar en calquera momento por si mesmas o cumprimento dos requisitos legal e regulamentariamente establecidos para os organismos notificados, os organismos de control metrolóxico, os organismos autorizados de verificación metrolóxica e dos reparadores; no mesmo sentido, o artigo 49 establece que o período de vixencia das inscricións no Rexistro de Control Metrolóxico serán indefinidas e que as administracións públicas competentes velarán periodicamente polo mantemento das condicións que deron lugar á inscrición.</p>
    <p>A regulación do réxime de inspección no ámbito da metroloxía e dos plans e programas de inspección recóllese no Decreto 78/2011, do 14 de abril, polo que se establece a ordenación das funcións do control metrolóxico do Estado que corresponden á Comunidade Autónoma de Galicia, e se aproba o Regulamento de vixilancia e inspección de instrumentos sometidos a control metrolóxico. Nel establécese que corresponde á dirección xeral con competencias en materia de industria a elaboración e aprobación dos plans de actuacións de vixilancia e inspección programados, coa extensión temporal que se determine nestes e con base en criterios de oportunidade, aleatoriedade ou outros que considere pertinentes. Mediante resolución do seu titular apróbanse o obxecto, o contido e o ámbito de actuación, así como as instrucións que deben cumprir os servizos correspondentes das xefaturas territoriais da consellería con competencias en materia de industria ou os organismos que como tal poidan actuar.</p>
    <p>Conforme o Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria, a devandita consellería é o órgano da Administración da Comunidade Autónoma de Galicia ao cal lle corresponde o exercicio das competencias e funcións nos ámbitos da industria, da seguridade industrial e da metroloxía.</p>
    <p>En virtude de todo o anterior, e de conformidade coas atribucións que me son conferidas,</p>
    <p class="dog-titulo">DISPOÑO:</p>
    <p>Artigo 1. Obxecto</p>
    <p>Por medio desta orde apróbase o Plan de inspección en materia de seguridade industrial e metroloxía na Comunidade Autónoma de Galicia para o ano 2017.</p>
    <p>Artigo 2. Obxecto, contido e ámbito de actuación do plan de inspección</p>
    <p>1. O obxecto do plan de inspección será, na parte de seguridade industrial, comprobar a adecuación da posta en funcionamento e as condicións de servizo dos establecementos, instalacións e actividades respecto dun ou varios dos regulamentos de seguridade e normativa que lles sexan aplicables.</p>
    <p>2. O obxecto do plan de inspección, na parte de metroloxía, será a comprobación de que os reparadores que presentaron a súa declaración responsable cumpren os requisitos legal e regulamentariamente exixidos, velar pola correcta utilización do Sistema legal de unidades de medida e polo cumprimento das normas relativas ás cantidades nominais para produtos introducidos en envases, coñecidos como preenvasados.</p>
    <p>3. O Plan de inspección 2017 estará composto por sete programas. Os cinco primeiros corresponden ao ámbito da seguridade industrial, e os dous seguintes ao da metroloxía.</p>
    <table>
     <thead>
      <tr>
       <td colspan="2">Programas</td>
       <td>Sectores</td>
       <td>Nº inspeccións</td>
      </tr>
     </thead>
     <tbody>
      <tr>
       <td>1</td>
       <td>Declaracións responsables</td>
       <td>Empresas prestadoras de servizos do ámbito da seguridade industrial cuxo número de rexistro integrado industrial remate en 4</td>
       <td>As presentadas desde o 1.1.2016 ata a data de publicación da presente orde</td>
      </tr>
      <tr>
       <td>2</td>
       <td>Accidentes graves</td>
       <td>Establecementos industriais afectados polo Real decreto 840/2015, do 21 de setembro, no seu nivel superior</td>
       <td>16</td>
      </tr>
      <tr>
       <td>3</td>
       <td>Parques eólicos</td>
       <td>Parques eólicos con acta de posta en servizo (autorización de explotación) comprendida entre o 1.1.2001 e o 31.12.2002</td>
       <td>26</td>
      </tr>
      <tr>
       <td>4</td>
       <td>Instalacións de protección contraincendios</td>
       <td>Establecementos industriais con instalacións con nivel de risco intrínseco alto ou medio</td>
       <td>50</td>
      </tr>
      <tr>
       <td>5</td>
       <td>Vixilancia do mercado de produtos da construción</td>
       <td>Empresas fabricantes de estruturas de aceiro e aluminio para a construción</td>
       <td>100</td>
      </tr>
      <tr>
       <td>6</td>
       <td>Declaracións responsables</td>
       <td>Empresas reparadoras de instrumentos de medida no sector de actividade de masa, forza e pesaxe</td>
       <td>As presentadas ata a data de publicación da presente orde</td>
      </tr>
      <tr>
       <td>7</td>
       <td>Vixilancia do mercado de produtos preenvasados</td>
       <td>Empresas fabricantes, distribuidoras ou importadoras de produtos preenvasados</td>
       <td>10</td>
      </tr>
     </tbody>
    </table>
    <p>Artigo 3. Execución</p>
    <p>1. A Dirección Xeral de Enerxía e Minas fará a selección dos establecementos, instalacións e actividades que sexan obxecto de inspección con criterios de oportunidade e aleatoriedade.</p>
    <p>2. As xefaturas territoriais da Consellería remitirán á Dirección Xeral de Enerxía e Minas, no prazo de tres meses desde o remate da execución do plan de inspección, os resultados dos programas 1, 2, 3, 4 e 5. Os programas 5 e 6 serán desenvolvidos directamente desde os servizos centrais.</p>
    <p>Artigo 4. Metodoloxía</p>
    <p>1. A articulación da xestión, desenvolvemento e execución dos programas de inspección en que se estrutura o Plan de inspección 2017 farase, na parte de seguridade industrial, conforme os principios establecidos no Decreto lexislativo 1/2015, do 12 de febreiro, polo que se aproba o texto refundido das disposicións legais da Comunidade Autónoma de Galicia en materia de política industrial, e no Decreto 219/2008, do 25 de setembro, sobre inspección de industria na Comunidade Autónoma de Galicia; e na parte de metroloxía, conforme os principios establecidos na Lei 32/2014, do 22 de decembro, de metroloxía, no Real decreto 889/2006, do 21 de xullo, polo que se regula o control metrolóxico do Estado sobre instrumentos de medida, e no Decreto 78/2011, do 14 de abril, polo que se establece a ordenación das funcións de control metrolóxico do Estado que corresponden á Comunidade Autónoma de Galicia e se aproba o Regulamento de vixilancia e inspección de instrumentos sometidos a control metrolóxico.</p>
    <p>2. Sen prexuízo das funcións de inspección do persoal técnico da consellería competente en materia de industria, a execución material dos programas poderá levarse a cabo por entidades legalmente habilitadas, para o cal se poderá utilizar como instrumento de xestión a celebración de convenios de colaboración. O persoal non funcionario non gozará da consideración de axente da autoridade no exercicio das súas funcións.</p>
    <p>3. No marco da actividade administrativa de inspección e de acordo co parágrafo anterior, de requirirse a colaboración dunha entidade legalmente habilitada, a función do seu persoal cinguirase ás actuacións meramente preparatorias, de comprobación ou proba de feitos ou similares.</p>
    <p>4. De ser o caso, as xefaturas territoriais da Consellería exercerán as funcións de supervisión e control das inspeccións ordenadas ás entidades legalmente habilitadas na execución de cada programa, e o persoal técnico da Consellería poderá estar presente naquelas inspeccións que considere oportuno e realizar as comprobacións posteriores que crea necesarias unha vez realizada a inspección.</p>
    <p>5. A realización dunha inspección a un establecemento, instalación ou actividade incluída nun programa de inspección, non eximirá o devandito establecemento, instalación ou actividade de realizar a correspondente inspección regulamentaria.</p>
    <p>Artigo 5. Obrigas dos titulares</p>
    <p>Os titulares dos establecementos, instalacións ou actividades obxecto do plan de inspección están obrigados a permitir e facilitar as comprobacións e inspeccións que o persoal debidamente acreditado realice en cumprimento da función de control da Administración, así como a achegar calquera información ou documentación que se lle solicite en relación coa inspección que se realice. </p>
    <p>Artigo 6. Ámbito xeográfico do plan de inspección</p>
    <p>O ámbito de actuación da actividade administrativa de inspección á que se refire esta orde alcanzará os establecementos, instalacións e actividades situados dentro do territorio da Comunidade Autónoma de Galicia con independencia da situación do seu domicilio social.</p>
    <p>Artigo 7. Vixencia do plan</p>
    <p>A vixencia do Plan de inspección 2017 comezará o día seguinte ao da publicación desta orde no <em>Diario Oficial de Galicia</em> e estenderase ata o 31 de decembro de 2017.</p>
    <p>Disposición derradeira primeira. Facultade de desenvolvemento</p>
    <p>Facúltase o director xeral competente en materia de industria a ditar cantas disposicións sexan necesarias para o desenvolvemento da presente orde.</p>
    <p>Disposición derradeira segunda. Entrada en vigor</p>
    <p>A presente orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 17 de xullo de 2017</p>
    <footer><p>Francisco Conde López<br>Conselleiro de Economía, Emprego e Industria</p></footer>

