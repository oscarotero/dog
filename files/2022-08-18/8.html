---
date: '2022-08-18'
id: C3Q2-080822-0002
page: 44337
number: 156
agency: Instituto Galego da Vivenda e Solo
section: III. Outras disposicións.
title: >-
  RESOLUCIÓN do 5 de agosto de 2022 pola que se fai pública a aprobación
  definitiva da modificación número 1 do proxecto sectorial de Cee (A Coruña),
  aprobada mediante o Acordo do Consello da Xunta de Galicia do 14 de xullo de
  2022.
range: Resolución
url: >-
  https://www.xunta.gal/dog/Publicados/2022/20220818/AnuncioC3Q2-080822-0002_gl.html
---
<p>En cumprimento do disposto na Lei 1/2021, do 8 de xaneiro, de ordenación do territorio de Galicia, faise pública a aprobación definitiva, mediante o Acordo do Consello da Xunta de Galicia do 14 de xullo de 2022, da modificación número 1 do proxecto sectorial de Cee (A Coruña), así como das súas disposicións normativas, para a súa entrada en vigor.</p>
    <p>Normas urbanísticas.</p>
    <p>Engádense os seguintes puntos:</p>
    <p>[1] Normas xerais:</p>
    <p>1.10. Normas xerais en materia sectorial de estradas e de ruído.</p>
    <p>1. Os accesos ás estradas de titularidade autonómica regúlanse nos artigos 127 a 132 do Regulamento xeral de estradas de Galicia e na Orde do 23 de maio de 2019 pola que se regulan os accesos nas estradas de Galicia e nas súas vías de servizo.</p>
    <p>No relativo ás glorietas son de aplicación as recomendacións que ao respecto se recollen na Instrución de accesos nas estradas convencionais de titularidade da Comunidade Autónoma de Galicia aprobada pola OC 3/2007 do 16.7.2007, así como a OC 3/2017, pola que se indica o procedemento para establecer os condicionantes xeométricos, de circulación e de seguridade viaria que son necesarios para a autorización dun novo acceso de actuacións urbanísticas, vías urbanas e camiños públicos, instalacións de servizos e doutras propiedades a unha glorieta dunha estrada de titularidade autonómica da Comunidade Autónoma de Galicia.</p>
    <p>O acceso á estrada AC-552 planificado no documento deberá adaptarse a esta normativa sectorial.</p>
    <p>2. Para a execución de obras e instalacións no contorno das estradas autonómicas, establécese como requisito previo ao otorgamento da licenza municipal a realización dos estudos necesarios para a determinación dos niveis sonoros esperables, así como para o establecemento das limitacións á edificabilidade ou da obrigatoriedade de dispor dos medios de protección acústica necesarios, no caso de superarse os limiares recomendados, segundo o establecido na normativa básica estatal en materia de ruído o na correspondente normativa autonómica de desenvolvemento.</p>
    <p>Neste senso cabe citar que a estrada AC-552 (p.q. 80+680-p.q. 91+110), dada a súa IMD, foi incluída na elaboración dos mapas estratéxicos de ruído da segunda fase en aplicación da Directiva comunitaria 2002/49/CEE.</p>
    <p>1.11. Normas xerais en materia sectorial de paisaxe.</p>
    <p>1. Para o pavimento do camiño existente optarase por materiais non selantes e integrados no contorno, como o xabre ou a gravilla.</p>
    <p>2. Procurarase manter o murete de pedra existente na marxe dereita do camiño, sempre e cando se garante un ancho mínimo do camiño de 3 m e unha pendente lonxitudinal do camiño igual ou inferior ao 6 % en todo o seu percorrido.</p>
    <p>3. Recoméndase o soterramento dos tendidos eléctricos e da cablaxe das redes de telecomunicación existentes que se atopan na confluencia do camiño tradicional coa estrada AC-552.</p>
    <p>1.12. Normas xerais en materia sectorial de protección do patrimonio cultural.</p>
    <p>No interior do ámbito atópase o Camiño Tradicional de Toba, que forma parte do conxunto de bens do patrimonio cultural de Galicia coa clave 15023_11536.</p>
    <p>Permítese a execución das obras necesarias para a súa adecuación como itinerario peonil accesible. Para iso, o proxecto de acondicionamento do camiño manterá ao máximo posible o carácter do camiño actual e coidará especialmente o enlace co tramo do camiño que continúa fóra do ámbito.</p>
    <p>O proxecto que defina as obras que se realicen no camiño necesitará autorización da Consellería con competencias en materia de patrimonio cultural.</p>
    <p>[2] Condicións particulares das zonas de ordenanzas:</p>
    <p>2.7. Ordenanza CH: camiño histórico.</p>
    <p>Será de aplicación nas zonas CH que se definen no plano de zonificación destas normas urbanísticas.</p>
    <p>Corresponde a solos destinados a viario peonil, que recollen un camiño existente que se manteña e integre na ordenación, de acordo co determinado no plan sectorial.</p>
    <p>O proxecto técnico de urbanización deberá manter a continuidade da súa traza, garantindo o seu tránsito peonil en continuidade cos espazos libres e itinerarios peonís do resto da rede viaria.</p>
    <p>Este camiño forma parte do conxunto de bens do patrimonio cultural de Galicia, identificado como Camiño Tradicional de Toba, coa clave 15023_11536.</p>
    <p>Permítese a execución das obras necesarias para a súa adecuación como itinerario peonil accesible. Para iso, o proxecto de acondicionamento do camiño manterá ao máximo posible o carácter do camiño actual e coidará especialmente o enlace co tramo do camiño que continúa fóra do ámbito.</p>
    <p>O proxecto que defina obras que se realicen no camiño necesitará autorización da Consellería con competencias en materia de patrimonio cultural.</p>
    <p>O informe ambiental estratéxico da modificación nº 1 do proxecto sectorial de Cee (A Coruña) foi publicado no DOG do 7 de agosto de 2020, mediante Anuncio do 21 de xullo de 2020, da Dirección xeral de Calidade Ambiental, Sostibilidade e Cambio Climático.</p>
    <p>A devandita documentación poderá consultarse na páxina web do IGVS (http://igvs.xunta.gal/web/igvs/portada).</p>
    <p>Santiago de Compostela, 5 de agosto de 2022</p>
    <footer><p>Heriberto García Porto<br>Director xeral do Instituto Galego da Vivenda e Solo</p></footer>

