---
date: '2018-10-19'
id: O143-041018-0001
page: 46509
number: 200
agency: Augas de Galicia
section: VI. Anuncios. a) Administración autonómica.
title: >-
  RESOLUCIÓN do 26 de setembro de 2018 pola que se anuncia a apertura do período
  de consulta pública dos documentos iniciais do terceiro ciclo de planificación
  hidrolóxica (período 2021-2027) da demarcación hidrográfica de Galicia-Costa.
range: Resolución
url: >-
  https://www.xunta.gal/dog/Publicados/2018/20181019/AnuncioO143-041018-0001_gl.html
---
<p>A planificación hidrolóxica ten como obxectivos xerais acadar o bo estado e a axeitada protección das augas das demarcacións hidrográficas, a satisfacción das demandas de auga, o equilibrio e a harmonización do desenvolvemento rexional e sectorial, incrementando as dispoñibilidades do recurso, protexendo a súa calidade, economizando o seu emprego e racionalizando os seus usos en harmonía co ambiente e cos demais recursos naturais.</p>
    <p>O 22 de xaneiro de 2016 publicouse no <em>Boletín Oficial del Estado</em> o Real decreto 11/2016, do 8 de xaneiro, polo que se aproban os plans hidrolóxicos das demarcacións hidrográficas de Galicia-Costa, das bacías mediterráneas andaluzas, do Guadalete e Barbate e do Tinto, Odiel e Piedras.</p>
    <p>De acordo co establecido no artigo 14 do Decreto 1/2015, do 15 de xaneiro, polo que se aproba o Regulamento da planificación en materia de augas de Galicia e se regulan determinadas cuestións en desenvolvemento da Lei 9/2010, do 4 de novembro, de augas de Galicia, cada seis anos debe revisarse o plan hidrolóxico da demarcación hidrográfica.</p>
    <p>O artigo 11.2 do regulamento citado prevé que na etapa preliminar á elaboración e proposta de revisión do plan hidrolóxico se elaborarán os documentos iniciais que constan dun programa de traballo, co calendario sobre as fases de elaboración do plan, incluíndo o estudo xeral da demarcación hidrográfica de Galicia-Costa e as fórmulas para a consulta pública.</p>
    <p>Segundo se establece no artigo 11.3 do regulamento citado, a proposta de programa de traballo porase á disposición do público cunha antelación mínima de tres anos respecto a inicio do período a que se refira o plan e polo prazo de seis meses para que se poidan formular observacións e suxestións.</p>
    <p>De acordo co previsto no artigo 77.1 da Lei 9/2010, do 4 de novembro, de augas de Galicia, corresponde á entidade pública Augas de Galicia a competencia para formular e elaborar o plan hidrolóxico da demarcación hidrográfica de Galicia-Costa, o que inclúe todas as etapas no seu procedemento de elaboración,</p>
    <p>Consonte o exposto,</p>
    <h2>RESOLVO:</h2>
    <p>Primeiro. Iniciar o proceso de revisión do plan hidrolóxico da demarcación hidrográfica de Galicia-Costa coa realización dos traballos do terceiro ciclo de planificación hidrolóxica, correspondentes ao período 2021-2027.</p>
    <p>Segundo. Someter a consulta pública durante un prazo de seis meses os<em> Documentos iniciais do terceiro ciclo de planificación hidrolóxica (período 2021-2027) da demarcación hidrográfica de Galicia-Costa</em>, que son: programa, calendario, estudo xeral da demarcación e fórmulas de consulta.</p>
    <p>Para estes efectos, os citados documentos poderanse consultar desde o día seguinte ao da publicación deste anuncio no <em>Diario Oficial de Galicia</em> e polo período de seis meses nos seguintes puntos:</p>
    <p>1. Na páxina web oficial de Augas de Galicia (actualmente, http://augasdegalicia.xunta.gal/), na parte de participación pública.</p>
    <p>2. Nas seguintes oficinas de Augas de Galicia:</p>
    <p>a) Augas de Galicia, servizos centrais: praza de Camilo Díaz Baliño, 7-9, 15781 Santiago de Compostela.</p>
    <p>b) Augas de Galicia, Servizo Territorial da Zona Hidrográfica de Galicia-Norte: Edificio Administrativo da Xunta de Galicia en Monelos, rúa Vicente Ferrer, 2, 9º, 15008 A Coruña.</p>
    <p>c) Augas de Galicia, Servizo Territorial da Zona Hidrográfica de Galicia-Centro: rúa Tomiño, 16, baixo, 15781 Santiago de Compostela.</p>
    <p>d) Augas de Galicia, Servizo Territorial da Zona Hidrográfica de Galicia-Sur: rúa San Salvador, 2, 4º, 36201 Vigo.</p>
    <p>Dentro do prazo establecido, poderanse realizar achegas e formular as observacións e suxestións que se consideren oportunas en calquera das formas previstas no artigo 16.4 da Lei 39/2015, do 1 de outubro, do procedemento administrativo común das administracións públicas.</p>
    <p>Para o suposto de ser un suxeito obrigado a relacionarse a través de medios electrónicos coas administracións públicas ou de optar por este medio, as comunicacións deberán realizarse presentando o formulario do procedemento Presentación electrónica de solicitudes, escritos e comunicacións que non dispoñan dun sistema electrónico específico nin dun modelo electrónico normalizado, con código de procedemento PR004A, dispoñible na sede electrónica da Xunta de Galicia (https://sede.xunta.gal/detalle-procedemento?codtram=PR004A). Neste caso, deberá escollerse como destinatario final do formulario Augas de Galicia.</p>
    <p>Na medida en que os documentos de propostas, observacións e/ou suxestións presentados conteñan datos de carácter persoal, estes serán tratados consonte o previsto na Lei orgánica 15/1999, do 13 de decembro, de protección de datos de carácter persoal e quen participe neste proceso poderá acceder, rectificar e suprimir os seus datos, así como exercer outros dereitos ou retirar o seu consentimento, a través da sede electrónica da Xunta de Galicia ou de modo presencial nos lugares e rexistros establecidos na normativa reguladora do procedemento administrativo común, segundo se pon de manifesto na información adicional recollida en https://www.xunta.gal/proteccion-datos-persoais.</p>
    <p>Calquera dúbida sobre o proceso pode dirixirse ao seguinte correo electrónico:</p>
    <p>augasdegalicia.dma@xunta.gal</p>
    <p>Santiago de Compostela, 26 de setembro de 2018</p>
    <footer><p>Roberto Rodríguez Martínez<br>Director de Augas de Galicia</p></footer>

