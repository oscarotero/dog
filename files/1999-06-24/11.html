---
date: '1999-06-24'
id: B3EE
page: 8
number: 120
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 14 de xuño de 1999 pola que se delegan determinadas competencias nos
  delegados territoriais da Consellería de Pesca, Marisqueo e Acuicultura.
range: Orde
url: 'https://www.xunta.gal/dog/Publicados/1999/19990624/AnuncioB3EE_gl.html'
---
<p>Para axiliza-la tramitación burocrática, en beneficio dos administrados, sen mingua da necesaria garantía xurídica e sen esquece-lo debido respecto ós principios que forman a actividade administrativa e que a Constitución recolle no artigo 103.1º, faise preciso delegar nos delegados territoriais a resolución de expedientes en materia de transmisión da titularidade de establecementos de cultivos mariños e auxiliares, función legalmente atribuída ó conselleiro, dando deste modo solución ós problemas que presenta a concentración de competencias da Consellería de Pesca, Marisqueo e Acuicultura no seu titular.</p>
<p>Na súa virtude, e facendo uso das facultades que me confiren os artigos 38, 43.3º e 44 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro, do disposto no artigo 13 da Lei 30/1992, de 26 de novembro, de réxime xurídico das administracións públicas e do procedemento administrativo común, e demais disposicións de xeral aplicación,</p>
<p>DISPOÑO:</p>
<p>Artigo 1º</p>
<p>Deléganse nos delegados territoriais as seguintes competencias:</p>
<p>a) A resolución dos expedientes en materia de transmisión da titularidade de concesións de bateas de cultivos mariños nas augas de Galicia, de acordo co artigo 59 da Lei 6/1993, do 11 de maio, de pesca de Galicia (DOG nº 101) e artigo 10 do Decreto 406/1996, do 7 de novembro, polo que se aproba o Regulamento de bateas de cultivos mariños nas augas de Galicia (DOG nº 228).</p>
<p>b) A resolución dos expedientes en materia de transmisión de titularidade de concesións de establecementos de cultivos mariños e auxiliares na zona marítimo-terrestre, de acordo co artigo 56 da Lei 6/1993, de pesca de Galicia.</p>
<p>c) A resolución dos expedientes en materia de transmisión de titularidade de permisos de actividade de establecementos de acuicultura e auxiliares na zona terrestre, de acordo co artigo 66 da Lei 6/1993, de pesca de Galicia, e o artigo 4 do Decreto 193/1997, polo que se determinan as condicións para o outorgamento do permiso de actividade para establecementos de cultivos mariños e auxiliares situados na zona terrestre (DOG nº 142).</p>
<p>Artigo 2º</p>
<p>As resolucións administrativas que se adopten facendo uso das delegacións contidas nesta orde farán constar expresamente esta circunstancia e consideraranse dictadas pola autoridade que as conferiu.</p>
<p>Artigo 3º</p>
<p>O conselleiro poderá, en calquera momento, revogar ou avoca-lo exercicio das competencias delegadas por esta orde.</p>
<p>Disposición derrogatoria</p>
<p>Quedan derrogadas tódalas disposicións de igual ou inferior categoría, que se opoñan ó disposto nesta orde, e en particular queda derrogada a Orde do 27 de xuño de 1990 pola que se delegan competencias nos delegados territoriais (DOG nº 134 do 10 de xullo de 1990).</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 14 de xuño de 1999.</p>
<p>P.D. (Orde 17-12-1997, DOG nº 246 do 22 de decembro)</p>
<p>Juan José Álvarez Pérez</p>
<p>Secretario xeral da Consellería de Pesca,</p>
<p>Marisqueo e Acuicultura</p>

