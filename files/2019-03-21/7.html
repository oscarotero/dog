---
date: '2019-03-21'
id: C3Q2-130319-0001
page: 15348
number: 56
agency: Instituto Galego da Vivenda e Solo
section: III. Outras disposicións.
title: >-
  INSTRUCIÓN 3/2019, do 25 de febreiro, sobre recualificación de vivendas de
  promoción pública.
range: Instrución
url: >-
  https://www.xunta.gal/dog/Publicados/2019/20190321/AnuncioC3Q2-130319-0001_gl.html
---
<p>A disposición adicional quinta da Lei 8/2012, do 29 de xuño, de vivenda de Galicia, establece que «As vivendas de promoción pública descualificadas en virtude do disposto na disposición derradeira primeira da Lei 18/2008, do 29 de decembro, de vivenda de Galicia, que se manteñan no patrimonio do Instituto Galego da Vivenda e Solo, ou das que o dito organismo recupere a súa titularidade, serán obxecto dunha nova cualificación como protexidas de promoción pública nas condicións que se determinen regulamentariamente e, de ser o caso, serán adxudicadas conforme os procedementos administrativos previstos para este tipo de vivendas. Esta nova cualificación deberá ter acceso ao rexistro da propiedade, no que se fará constar mediante nota marxinal».</p>
    <p>Ante a diversidade de supostos xurdidos na aplicación da dita disposición adicional, cómpre definir con detalle, mediante esta instrución, os criterios a seguir para a súa correcta aplicación. </p>
    <p>Aínda que de conformidade co previsto no artigo 37.3 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, esta instrución non ten os efectos propios dunha norma xurídica de natureza regulamentaria, considérase necesaria a súa publicación para que todos poidan coñecer os criterios que seguirá o IGVS nesta materia, en prol dunha maior transparencia na xestión administrativa e da seguridade xurídica.</p>
    <p>Á vista do exposto e en virtude do establecido nos artigos 6 da Lei 40/2015, do 1 de outubro, do réxime xurídico do sector público, e no exercicio das competencias atribuídas á Dirección Xeral no artigo 12.2.d) do Decreto 97/2014, do 24 de xullo, polo que se establece a estrutura orgánica do IGVS, dítase a seguinte</p>
    <h2>INSTRUCIÓN:</h2>
    <p>Primeiro. Obxecto</p>
    <p>O obxecto desta instrución é fixar os criterios que se deben seguir para realizar unha nova cualificación das vivendas de promoción públicas que se manteñan no patrimonio do IGVS ou das que recupere a súa titularidade.</p>
    <p>Segundo. Supostos</p>
    <p>É preciso diferenciar os seguintes supostos:</p>
    <p>I. Vivendas con prazo de protección finalizado e con solicitude de cambio de réxime a compra.</p>
    <p>Nestes casos non será necesario cualificar de novo as vivendas para tramitar o procedemento de cambio de réxime.</p>
    <p>II. Vivendas recuperadas polo IGVS afectadas polo transcurso dos prazos de protección establecidos na cualificación definitiva inicial.</p>
    <p>Haberá que distinguir tres supostos diferenciados respecto da data de recuperación dos inmobles:</p>
    <p>II.1. Vivendas recuperadas antes de transcorrido o prazo de protección e adxudicadas despois:</p>
    <p>Deberán cualificarse novamente por un prazo de 30 anos con efectos desde a data de finalización da cualificación definitiva inicial.</p>
    <p>II.2. Vivendas recuperadas despois de transcorrido o prazo de protección:</p>
    <p>É necesario volver cualificar por 30 anos todas as vivendas vacantes que se atopen nesta situación, con efectos de inicio do cómputo do dito prazo desde a data da nova cualificación.</p>
    <p>As que se recuperen a partir da presente instrución haberá que cualificalas de novo por un prazo de 30 años, pero con efectos desde a data de recuperación do inmoble.</p>
    <p>II.3. Vivendas recuperadas que teñan próximo o vencemento do prazo de protección:</p>
    <p>Neste suposto unicamente poderá procederse á adxudicación das vivendas en réxime de alugueiro.</p>
    <p>Ademais, deberá establecerse na resolución que acorde a apertura do procedemento de adxudicación unha cota de reserva específica para estas vivendas que limite a posibilidade de poder cambiar o réxime a compra unicamente respecto daquelas que leven máis de 20 anos cualificadas.</p>
    <p>III. Vivendas que foran descualificadas pola Lei 18/2008.</p>
    <p>III.1. Vivendas nesta situación que se manteñan no patrimonio do IGVS (suposto 1) ou que manteñan débeda pendente de pagamento co organismo (suposto 2):</p>
    <p>En ambos os dous supostos será preciso recualificar desde a data da entrada en vigor da vixente Lei 8/2012, de vivenda de Galicia, que obriga a súa nova cualificación.</p>
    <p>No suposto (1) con cualificación de 30 anos.</p>
    <p>No suposto (2) con nova cualificación ata a cancelación da débeda.</p>
    <p>III.2. Vivendas nesta situación que fosen recuperadas polo IGVS:</p>
    <p>Será preciso volvelas cualificar por prazo de 30 anos con efectos desde a data da nova cualificación.</p>
    <p>Terceiro. Rexistro</p>
    <p>A nova cualificación deberá ter acceso ao Rexistro da Propiedade, no cal se fará constar mediante nota marxinal.</p>
    <p>Santiago de Compostela, 25 de febreiro de 2019</p>
    <footer><p>Heriberto García Porto<br>Director xeral do Instituto Galego da Vivenda e Solo</p></footer>

