---
date: '1996-10-17'
id: ABF6
page: 9
number: 204
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 8 de xullo de 1996, da Delegación Provincial de Pontevedra, pola
  que se dispón o rexistro, depósito e publicación no Diario Oficial de Galicia
  do convenio colectivo da empresa Hispanomoción, S.A. (Mosa).
range: Resolución
url: 'https://www.xunta.gal/dog/Publicados/1996/19961017/AnuncioABF6_gl.html'
---
<p>Visto o expediente do convenio colectivo para a empresa Hispanomoción, S.A. (Mosa), que tivo entrada nesta delegación provincial o día 5-7-1996, subscrito en representación da parte económica por unha representación da empresa, e da parte social, polos delegados de personal o 21-6-1996. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, desta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación (SMAC).</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 8 de xullo de 1996.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo 1996</p>
<p>Hispanomoción, S.A. (Mosa)</p>
<p>Artigo 1º.-Obxecto do convenio.</p>
<p>O presente convenio colectivo formalízase conforme o Estatuto dos traballadores, co fin de fomenta-lo espírito de xustiza social, mellorando o nivel de vida dos traballadores e incrementando a súa productividade.</p>
<p>Artigo 2º.-Ámbito funcional.</p>
<p>O presente convenio afectará a tódolos centros de traballo da empresa situados en Vigo.</p>
<p>Artigo 3º.-Ámbito territorial.</p>
<p>O ámbito territorial do presente convenio é o da empresa Mosa-Vigo, nos seus centros de traballo mencionados e os que durante a súa vixencia se poden abrir na provincia.</p>
<p>Artigo 4º.-Ámbito persoal.</p>
<p>O presente convenio sindical afectará a todo o persoal da empresa Mosa-Vigo e dos centros comerciais dependentes dela. Non obstante, quedarán expresamente excluídos o director e subdirector de Mosa-Vigo, cos cales a xerencia negociará cada ano as condicións económicas que lle correspondan.</p>
<p>Artigo 5º.-Ámbito temporal.</p>
<p>A vixencia do presente convenio é para o período abranguido entre o 1 de xaneiro de 1996 e o 31 de decembro do mesmo ano.</p>
<p>Artigo 6º.-Denuncia do convenio.</p>
<p>Calquera das partes poderá denuncia-lo convenio, con tres meses de antelación, como máximo, á súa data de caducidade, en escrito do que notificará a recepción a outra parte.</p>
<p>Artigo 7º.-Comisión paritaria.</p>
<p>Queda constituída unha comisión paritaria de catro membros, dous representantes dos traballadores e dous da empresa, para interpreta-lo convenio e como órgano de arbitraxe, conciliación e vixilancia do cumprimento.</p>
<p>Artigo 8º.-Unidade de convenio.</p>
<p>O presente convenio aplicarase con exclusividade de calquera outro e constitúe un todo orgánico, único e indivisible, quedando as partes vinculadas ó cumprimento da súa totalidade, agás que as partes acordasen modificacións parciais.</p>
<p>Artigo 9º.-Condicións máis beneficiosas, garantía persoal.</p>
<p>O persoal que, con anterioridade ó presente convenio, estivese desfrutando de condicións máis vantaxosas cás que aquí se establecen globalmente, deberán conservalas.</p>
<p>Artigo 10º.-Compensación.</p>
<p>As condicións económicas e sociais pactadas no presente convenio, no seu cómputo global e anual, son compensables coas que anteriormente por imperativo legal, por mellora da empresa ou pacto de calquera clase.</p>
<p>Artigo 11º.-Non absorción de melloras.</p>
<p>Tódalas melloras que, por disposición legal, se establezan, non serán absorbidas polo presente convenio, no que excedan o nivel deste, considerado anual e globalmente. Si o serán na medida que non superen o dito nivel.</p>
<p>Artigo 12º.-Prelación de normas.</p>
<p>As normas contidas no presente convenio regularán as relacións entre a empresa e o seu persoal, con carácter supletorio, no non previsto neste convenio, observarase o disposto no Estatuto dos traballadores e demais normas laborais vixentes.</p>
<p>Artigo 13º.-Organización do traballo.</p>
<p>En todo o relativo á organización do traballo na empresa, observarase o disposto no Estatuto dos traballadores e demais disposición laborais vixentes sobre a materia.</p>
<p>Artigo 14º.-Xornada de traballo e horario.</p>
<p>Agás nos meses de xuño, xullo e agosto, o persoal de administración, talleres e recambios, traballará a xornada partida común que se establece no cadro horario anexo nº I.</p>
<p>O calendario laboral será de 1.810 horas de traballo efectivo ó ano ou 40 horas semanais.</p>
<p>Artigo 15º.-Vacacións.</p>
<p>As vacacións anuais serán de 30 -trinta- días naturais para todo o persoal que leve un ano ou máis de permanencia na empresa.</p>
<p>A data de desfrute das vacacións será preferentemente na temporada estival, estándose en desacordo co previsto na lei.</p>
<p>As vacacións desfrutaranse ininterrompidamente, agás pacto en contrario.</p>
<p>Artigo 16º.-Prestacións económicas en caso de enfermidade ou accidente.</p>
<p>En caso de baixa por enfermidade ou accidente, debidamente xustificada, a empresa completará as presta</p>
<p>cións económicas ata o importe íntegro do soldo empresa (soldo convenio, mellora da empresa, antigüidade e primas fixas). Exclúense os incentivos por quedar regulados por acordo á parte entre empresa e traballadores.</p>
<p>Non obstante, sempre que as causas da non asistencia ó traballo sexan por enfermidade de duración superior a un mes, aboaráselle á persoa afectada un 40% dos incentivos percibidos no mes anterior. Así mesmo, en caso de accidente laboral, aboaráselle ó persoal de talleres, recambios e administración o 75% dos incentivos do mes anterior.</p>
<p>Artigo 17º.-Productividade.</p>
<p>O persoal afectado polo presente convenio porá o máximo interese e boa vontade na prestación do seu traballo para que a súa productividade permita compensa-las retribucións económicas e prestacións sociais pactadas no presente convenio.</p>
<p>Artigo 18º.-Salarios.</p>
<p>Os salarios vixentes serán os recollidos nas táboas adxuntas do anexo nº II, para cada categoría. Os ditos salarios para o presente ano, incrementaranse nun 3,5% nos conceptos seguintes: salario base, mellora voluntaria e plus de transporte. Os ditos salarios entrarán en vigor desde o primeiro de xaneiro de 1996 ata o 31 de decembro do mesmo ano.</p>
<p>Artigo 19º.-Antigüidade.</p>
<p>Os premios por antigüidade consistirán en cuadrienios ó 5% sobre o soldo convenio.</p>
<p>Para o cómputo do premio de antigüidade consideraranse a data inicial, a de ingreso na empresa, calquera que sexa a categoría en que se realizase e conservarase en caso de ascenso.</p>
<p>Os cuadrienios por antigüidade iranse computando durante a vida do productor, e consideraranse tempo hábil para estes efectos a aprendizaxe e o aspirantado, percibíndoo mesmo aprendices, aspirantes, auxiliares de caixa, persoal de limpeza, etc. sempre que reúnan catro anos ó servicio da empresa.</p>
<p>Artigo 20º.-Gratificacións extraordinarias.</p>
<p>O persoal afectado polo presente convenio terá dereito a percibir catro pagas extraordinarias, dunha mensualidade cada unha delas, a salario real, en cada un dos meses seguintes: marzo, xullo, outubro e decembro (Nadal). As pagas de marzo e outubro deben ser aboadas non despois do 15 dos ditos meses e a extraordinaria de Nadal non despois do 20 do mes de decembro.</p>
<p>Artigo 21º.-Licencias retribuídas.</p>
<p>As licencias retribuídas regularanse polo disposto na lexislación laboral vixente, coas modificacións que a seguir se expoñen:</p>
<p>-En caso de matrimonio do traballador, 15 días naturais.</p>
<p>-En caso de parto da esposa, enfermidade grave ou falecemento do cónxuxe ou fillos, 5 días naturais.</p>
<p>-En caso de traslado de domicilio habitual, 2 días naturais.</p>
<p>-En caso de falecemento de pais, netos, avós ou irmáns, 3 días naturais.</p>
<p>Para os permisos non especificados no parágrafo anterior, os traballadores terán dereito a permisos retribuídos conforme o estipulado nos artigos 22 e 37 do Estatuto dos traballadores.</p>
<p>Artigo 22º.-Excedencias.</p>
<p>En materia de excedencias observarase o preceptuado no artigo 46 do Estatuto dos traballadores.</p>
<p>Artigo 23º.-Prestacións sociais.</p>
<p>A) Dote matrimonial: as mulleres traballadoras que se rixan polo presente convenio, e que no sucesivo cesasen voluntariamente de presta-los seus servicios, con motivo de contraer matrimonio, terán dereito a un dote de tantas mensualidades de soldo convenio e maila antigüidade, se é o caso, como de anos de servicio prestasen á empresa, sen que poidan exceder de oito mensualidades. No caso de fracción anual computarase o exceso proporcional. A empresa poderá esixi-la exhibición do certificado de matrimonio previamente ó aboamento deste concepto.</p>
<p>B) Premios de natalidade e nupcialidade: ó persoal da empresa concederánselle os seguintes premios nos casos que se citan a seguir:</p>
<p>a) Ó contraer matrimonio: dez mil pesetas (10.000 ptas.).</p>
<p>b) Polo nacemento de cada fillo, doce mil pesetas (12.000 ptas.).</p>
<p>A empresa poderá esixir certificación acreditativa polo feito que orixinen as percepcións mencionadas.</p>
<p>C) Axuda por defunción: en caso de falecemento do traballador, a empresa aboaralle á persoa que aquel designase como beneficiario, mediante escrito á dirección desta, unha mensualidade por cada ano de servicio na empresa, cun máximo de seis mensualidades.</p>
<p>En defecto de designación expresa, o citado dereito atribuiráselle ó cónxuxe supervivente ou persoa que con el conviva ou ós que sexan declarados herdeiros legais do causante.</p>
<p>D) Fondo de estudios: a empresa, logo de relación presentada polo comité de empresa, ou outra comisión designada para o efecto, aboará 7.800 ptas. (sete mil oitocentas pesetas) en concepto de axuda escolar por cada fillo dos traballadores abranguidos en idade escolar entre os 4 e 16 anos. Esta cantidade estará destinada a facilita-los estudios do traballador ou dos seus fillos abranguidos na idade citada. A empresa aboará a dita cantidade no mes de outubro, con criterio fundamentalmente social.</p>
<p>E) Seguro de vida: a empresa seguirá mantendo en vigor o seguro de vida, para casos de morte ou invalidez, que concertou coa compañía aseguradora La Sud América, en beneficio do seu persoal.</p>
<p>O seguro de vida manterase ata que o traballador alcance a idade de 65 anos, ou ata que cause baixa por incapacidade permanente total.</p>
<p>F) Axuda para subnormalidade: a aqueles productores que teñan descendentes subnormais, de calquera cualificación, que deles dependan, aboaránselles seis mil pesetas (6.000 ptas.) mensuales, por cada un, logo de xustificación por INSS.</p>
<p>G) Fondo de anticipos: mantense o fondo de anticipos reintegrables ata a suma dun millóns cincocentas mil pesetas (1.500.000 ptas.) destinado a atender necesidades económicas urxentes e graves do persoal do cadro de Mosa-Vigo.</p>
<p>O dito fondo de anticipos poderá solicitarse, como máximo, por unha contía equivalente a catro mensualidades de salario do solicitante. O reintegro verificarase por deduccións periódicas en nómina e por un tempo máximo dun ano, fraccionado mes a mes. Non poderá solicitar un novo préstamo o traballador que teña pendente de amortizar outro anterior, ata a súa total cancelación. O comité de empresa de Mosa-Vigo é o encargado de conceder, denegar ou diminuí-los préstamos solicitados, á vista das peticións habidas e da súa importancia e urxencia, comprobando previamente a existencia de anticipos anteriores e fondos existentes. A solicitude de préstamos á caixa de anticipos anteriores realizarase mediante carta dirixida á dirección, coa aprobación do comité de empresa e xunto cos documentos que acrediten a súa urxencia e necesidade.</p>
<p>H) Gastos de locomoción: establécese en oito mil setecentas corenta e dúas (8.742 ptas.) a axuda para locomoción, que se percibirá durante tódolos meses do ano, excepto o correspondente a vacacións. En caso de enfermidade xustificada polo INSS non se perde o dereito a esta axuda por locomoción.</p>
<p>I) Traballos tóxicos, penosos e perigosos: ó persoal das seccións de camións, chapa, pintura e turismos, que efectúen traballos tóxicos, penosos e/ou perigosos incrementaráselle-lo seu salario base nun 20%. Se concorren dous traballos da mesma natureza expresada, o incremento do salario sería do 25% e do 30% se fosen tres ou máis.</p>
<p>J) Roupa de traballo: o persoal productivo de talleres e recambios, o mesmo que vén recibindo na actualidade, terá dereito a que a empresa o provexa de tres pezas de roupa e dúas toallas ó ano. No caso de que por razóns excepcionais unha peza de roupa sexa inservible será reposta pola empresa e o comité de seguridade e a dirección estudiará o caso individualmente. As pezas novas anuais serán entregadas nos meses de xaneiro, maio e setembro.</p>
<p>K) Seguridade e hixiene: a empresa velará polo cumprimento das normas de seguridade e hixiene, reguladas pola correspondente ordenanza laboral. Para tal efecto constituirase un comité integrado por tres traballadores e presidido polo director ou persoa a quen el designe, por un asesor nomeado pola empresa.</p>
<p>L) Recoñecemento médico: os traballadores terán dereito a un recoñecemento médico ó ano, nos centros sanitarios que a empresa determina e con preferencia no ISH de Rande.</p>
<p>M) Traballadores diminuídos: os traballadores afectados de incapacidade diminuída, logo de certificación médica, poderán ser aplicados a outra actividade distinta á da súa categoría profesional, adecuada á súa aptitude, respectándose o salario que tivese acreditado antes de pasar á dita situación e conservando o dereito ós aumentos que, por convenio, pactos, etc. experimentase no sucesivo, a categoría que tivese no momento de producirse o feito determinante da diminución da súa capacidade.</p>
<p>A asignación destes postos será realizada de común acordo entre a dirección e o comité de empresa. A incapacidade certificada polos servicios médicos da Seguridade Social, debe conformala o médico de empresa.</p>
<p>N) Nas vacacións, ó persoal productivo de taller, aboaráselle a media dos tres últimos meses dos incentivos.</p>
<p>Artigo 24º.-Xubilación.</p>
<p>A xubilación será forzosa ó cumpri-lo traballador 65 anos de idade, coas dúas únicas seguintes excepcións:</p>
<p>a) Se ó cumpri-los 65 anos non lle correspondese na Seguridade Social o 100 por 100 de porcentaxe, poderá continuar traballando polo tempo necesario, para completa-lo dereito á seguinte porcentaxe maior ó que lle correspondería ó cumpri-los 65 anos. En ningún caso o dito período poderá ser superior a un ano.</p>
<p>b) No caso de que lle faltase tempo de carencia para adquirir dereito á prestación de xubilación na Seguridade Social, poderá continuar na empresa ata completalo.</p>
<p>No momento da baixa na empresa por xubilación aboarase a cantidade de 1.300.000 pesetas ou 1.000.000 de pesetas se a baixa se produce por recoñecemento oficial de incapacidade permanente total.</p>
<p>Artigo 25º.-Sala de reunións.</p>
<p>A empresa facilitará unha sala destinada ás reunións do comité de empresa, conforme a lexislación vixente.</p>
<p>Artigo 26º.-Aprendices maiores de 18 anos.</p>
<p>Contratos de aprendizaxe:</p>
<p>1º ano70%</p>
<p>2º ano80%</p>
<p>3º ano90%</p>
<p>Esta porcentaxe será aplicada sobre o salario convenio da categoría laboral do posto que desempeñe o traballador en prácticas.</p>
<p>Artigo 27º.-Dereitos sindicais.</p>
<p>Os dereitos sindicais serán os que dispoñan as leis vixentes en cada momento.</p>
<p>Artigo 28º.-Disposición derradeira. Cumprimento do convenio.</p>
<p>Se algunha das partes incumpre o acordado no presente convenio, a outra parte ten dereito a denuncialo, total ou parcialmente ante a autoridade competente, agás que haxa pacto en contrario por modificacións parciais.</p>
<p>Artigo 29º.-Partes asinantes.</p>
<p>Asinan o presente convenio, pola parte social, os membros do comité de empresa: Enrique Román Romero, e pola parte empresarial, Manuel Fafián Alonso (director xerente) e Jesús Prieto Bueno (apoderado).</p>
<p>ANEXO I</p>
<p>CADRO HORARIO</p>
<p>A) Departamento comercial.</p>
<p>a) De luns a venres:</p>
<p>De mañá: de 8 a 13.16 horas.</p>
<p>De tarde: de 16 a 19.20 horas.</p>
<p>b) O sábado:</p>
<p>Só de mañá: de 9 a 13 horas, librando un sábado de cada dous.</p>
<p>B) Departamento de administración: talleres e recambios.</p>
<p>a) De luns a venres (excepto no verán):</p>
<p>De mañá: de 8 a 13 horas.</p>
<p>De tarde: de 15.30 a 18.30 horas.</p>
<p>b) Verán (meses de xuño, xullo e agosto):</p>
<p>Xornada continuada de 7 a 15 horas e igualmente de luns a venres.</p>
<p>c) Quenda para a mañá dos sábados: establécese unha quenda dun administrativo e un dependente de recambios, para a mañá dos sábados, que será cuberta polo persoal afectado, mediante compensación en tempo ou en metálico.</p>
<p>d) Quenda para as tardes do verán: para atende-las necesidades dos servicios de administración e recambios, establécese unha quenda dun administrativo e un dependente, que farán a xornada partida.</p>
<p>ANEXO II</p>
<p>TÁBOA DE SALARIOS 1996</p>
<p>Grupo I</p>
<p>Enxeñeiros e licenciados: 120.600.</p>
<p>Axudantes técnicos: 109.948.</p>
<p>Grupo II</p>
<p>Xefe de sección: 102.000.</p>
<p>Viaxantes: 97.331.</p>
<p>Dependente de 25 anos: 96.184.</p>
<p>Dependentes de 22 a 25 anos: 92.577.</p>
<p>Axudantes dependente: 90.448.</p>
<p>Grupo II</p>
<p>Xefe administrativo: 114.210.</p>
<p>Xefe de sección administrativo: 103.887.</p>
<p>Contable e caixeiro: 99.462.</p>
<p>Oficial administrativo: 96.185.</p>
<p>Auxiliar administrativo: 90.614.</p>
<p>Grupo IV</p>
<p>Profesional de oficio de 1ª: 92.087.</p>
<p>Profesional de oficio de 2ª: 90.940.</p>
<p>Profesional de oficio de 3ª: 90.448.</p>
<p>Mozo e mozo especializado: 90.448.</p>
<p>Grupo V</p>
<p>Vixilante, sereno: 90.448.</p>
<p>Este convenio queda automaticamente denunciado no momento da súa presentación na Consellería de Xustiza, Interior e Relacións Laborais.</p>
<p>96-7183</p>

