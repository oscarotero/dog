---
date: '2002-09-17'
id: 11F32
page: 13
number: 179
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 9 de agosto de 2002, da Delegación Provincial da Coruña, pola
  que se dispón o depósito e a publicación, no Diario Oficial de Galicia, do
  convenio colectivo da empresa Cooperativa Farmacéutica Gallega (Cofaga),
  fábrica de apósitos.
range: Resolución
url: 'https://www.xunta.gal/dog/Publicados/2002/20020917/Anuncio11F32_gl.html'
---
<p>Visto o expediente do convenio colectivo da empresa Cooperativa Farmacéutica Gallega (Cofaga), fábrica de apósitos (código 1500431) que tivo entrada nesta delegación provincial o día 7-8-2002, subscrito en representación da parte económica pola empresa, e da parte social, polo comité de empresa o día 1-8-2002, de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo depósito do citado acordo do Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 9 de agosto de 2002.</p>
<p>P.S. (Decreto 147/2002, do 11 de abril)</p>
<p>Ana María Lado Eiriz</p>
<p>Secretaria provincial da Coruña</p>
<p>Convenio colectivo de la empresa Cooperativa Farmacéutica Gallega (Cofaga), fábrica de apósitos</p>
<p>Capítulo I</p>
<p>Ámbito persoal</p>
<p>Quedan afectados por este convenio a totalidade dos traballadores que presten os seus servicios na fábrica de apósitos da Cooperativa Farmacéutica Gallega, sita no polígono de Pocomaco, parcela A-4, A Coruña, agás a persoa ou persoas que aínda estando no cadro de persoal, se consideran representantes da empresa, en razón dos cargos que ocupen.</p>
<p>A duración deste convenio fixarase desde o 1-1-2001 ata o día 31-12-2001; de non existir denuncia por unha das partes este convenio prorrogarase automaticamente.</p>
<p>O prazo de aviso previo de denuncia do convenio queda fixado en tres meses, por calquera das partes cunha comunicación previa entre ambas.</p>
<p>Capítulo II</p>
<p>Condicións sociais</p>
<p>Artigo 1º.-Garantías persoais.</p>
<p>Respectaranse as condicións de traballo que sexan superiores ás establecidas no presente convenio, consideradas no seu conxunto e cómputo anual.</p>
<p>Artigo 2º.-Clasificación do persoal.</p>
<p>Revisión anual de categorías, dentro dos dous primeiros meses do ano, publicarase no taboleiro de anuncios da empresa, a escala destas, pechada o 31 de decembro anterior, podendo o persoal formula-las reclamacións que sexan oportunas no prazo dun mes.</p>
<p>a) Ascensos: os ascensos rexerán para tódalas categorías e en igualdade de condicións e criterios.</p>
<p>Artigo 3º.-Contrato de traballo para a formación.</p>
<p>Remítese o artigo 2, punto 5º, do Estatuto dos traballadores.</p>
<p>Formación continua: ámbalas partes acordan aterse ó establecido nos proxectos presentados ó FORCEM, así como ó texto presentado pola parte social no anteproxecto do convenio.</p>
<p>Artigo 4º</p>
<p>A xornada laboral será de 39 horas de traballo efectivo semanal.</p>
<p>Artigo 5º.-Horas extras.</p>
<p>Terán o incremento do 75% sobre a hora ordinaria e poderanse compensar co tempo equivalente en descanso.</p>
<p>Capítulo III</p>
<p>Vacacións</p>
<p>Tódolos traballadores afectados por este convenio terán dereito a trinta días naturais de vacacións, podendo desfrutalas de forma ininterrompida ou en dous períodos, sempre que isto non afecte o desenvolvemento do traballo normal da industria, nin complique o desfrute delas por outros compañeiros. O cadro de vacacións presentarase dentro dos dous primeiros meses do ano. A empresa concederá unha bolsa de vacacións consistente en 130,61 euros, a todo o persoal, sexa cal sexa a época do ano en que as desfrute.</p>
<p>Capítulo IV</p>
<p>Incapacidade laboral transitoria</p>
<p>Artigo 1º.-Incapacidade laboral transitoria.</p>
<p>Os traballadores que se atopen en incapacidade laboral transitoria percibirán o salario real ata os 18 meses (salario base, antigüidade, complemento de rendemento, complemento de convenio e complemento de transporte).</p>
<p>Prestacións.</p>
<p>A empresa aboaralles ós traballadores que teñan fillos diminuídos psíquicos, ou minusválidos a can</p>
<p>tidade de 142,90 euros por cada un deles e por mes. Amplíase ós traballadores/as con cónxuxes con invalidez total, aplicándolle-la axuda por fillos diminuídos, sempre que non se cobre pensión por invalidez de calquera tipo e logo de comprobación médica e contributiva pertinente.</p>
<p>a) Premio de permanencia: de acordo co convenio anterior, amplíanse as cantidades por este concepto ás seguintes contías:</p>
<p>-Por 20 anos de servicio: 693,1 euros.</p>
<p>-Por 40 anos de servicio: 1.464,60 euros.</p>
<p>b) Axudas escolares: a empresa facilitará bolsas anuais de axuda universitaria, para tódolos empregados e fillos de empregados que demostrasen capacidade nos estudios cursados.</p>
<p>c) Servicio militar: respectarase o posto de traballo durante o período de servicio militar obrigatorio ou voluntario. O traballador casado percibirá 4 pagas extraordinarias como se estivese traballando.</p>
<p>Capítulo V</p>
<p>Licencias, excedencias e cesamentos voluntarios</p>
<p>Artigo 1º</p>
<p>a) Licencias: quince días laborables en caso de matrimonio, cinco días en caso do falecemento de pais do traballador ou dos do seu cónxuxe, fillos, netos, avós ou irmáns, que serían ampliados a seis días, cando estivese obrigado a realizar un desprazamento superior a 300 km.</p>
<p>Cinco días ó ano por asuntos persoais, con previa solicitude á empresa. Sete días por parto da muller ou filla solteira. Dous días por traslado de domicilio habitual. Un día natural en caso de matrimonio de fillos ou irmáns.</p>
<p>A empresa facilitará todos os permisos xustificados para efectuar exames, polo tempo que resultase necesario.</p>
<p>b) Excedencias: os traballadores cun ano de servicio na empresa poderán solicitar excedencia voluntaria por un período dun mes a cinco anos, ó cabo dos cales e cun aviso previo dun a tres meses de antelación, terán dereito á reintegración ó seu posto de traballo sempre que exista vacante ou na primeira que se presente. O tempo que o traballador estea en situación de excedencia non será computable a ningún efecto.</p>
<p>A empresa concederá excedencias obrigatorias sempre que medien razóns xustificadas, estudios, problemas familiares, etc.</p>
<p>As peticións de excedencias serán resoltas pola empresa, unha vez oído o comité de empresa.</p>
<p>As excedencias por cargos políticos ou sindicais poderán ser solicitadas polos traballadores sen que sexa necesario o ano de antigüidade, sempre que leven traballado un mínimo de seis meses.</p>
<p>c) Licencias especiais: os traballadores poderán solicitar sen dereito a ningunha retribución dúas licencias especiais ó ano que non deberán exceder normalmente de 20 días entre ámbalas dúas, sen que supoña exclusión do cómputo de antigüidade, sendo facultade da empresa a súa concesión.</p>
<p>d) Cesamentos voluntarios: o traballador poderá desistir da relación laboral en calquera momento, sen máis requisito que o aviso á empresa con quince días de antelación.</p>
<p>Artigo 2º.-Xubilación anticipada.</p>
<p>Os traballadores poderán acollerse ó sistema de xubilación anticipada ó cumpriren os 64 anos, de conformidade co disposto no Real decreto 1194/1985, do 17 de xullo, debendo a empresa substituí-los traballadores simultameamente co seu cesamento, por xubilación por outros traballadores nas condicións previstas no citado real decreto.</p>
<p>Artigo 3º</p>
<p>a) Xubilación voluntaria: a xubilación será voluntaria ós 60 anos. Á sinatura deste convenio a empresa quedará obrigada a negociar co comité de empresa, así como cos traballadores interesados individualmente, un plan de xubilación voluntaria.</p>
<p>b) Xubilación forzosa: tódolos traballadores pertencentes á empresa deberán xuntarse con carácter forzoso ó cumpriren os 65 anos.</p>
<p>Artigo 4º.-Complemento de transporte.</p>
<p>A partir da sinatura do convenio, será variable segundo a asistencia.</p>
<p>a) Dividirase a dita gratificación entre 30 días, dando a cantidade que se descontará por absentismo.</p>
<p>b) Non se terá en conta á hora do desconto:</p>
<p>1. Tódalas licencias e permisos dados pola lei.</p>
<p>2. A primeira baixa por incapacidade laboral transitoria.</p>
<p>3. Baixas por hospitalización, maternidade, enfermidade profesional e accidente de traballo.</p>
<p>4. Dous atrasos nun mes. Sendo por tres ou máis de tres o desconto dun día de complemento.</p>
<p>c) O desconto do complemento que deixasen de percibi-los traballadores repartirase ó remata-lo ano (nómina de xaneiro do ano seguinte), entre aqueles nos que a súa media anual sexa inferior á media anual de absentismo e de maneira proporcional ós días de presencia.</p>
<p>d) A media de absentismo anual calcularase tendo en conta exclusivamente as baixas por incapacidade laboral transitoria e as ausencias sen xustificar.</p>
<p>Capítulo VI e VII</p>
<p>Garantías sindicais</p>
<p>Os traballadores non poderán sufrir ningún tipo de represión ou discriminación polo feito da súa afiliación sindical.</p>
<p>As garantías recoñecidas ós representantes dos traballadores, referentes a despedimentos e sancións, serán mantidas durante dous anos despois de cesar no cargo.</p>
<p>Artigo 1º.-Dereitos da sección sindical.</p>
<p>Os traballadores afiliados a unha central sindical, poderán constituír no seo da empresa a sección sindical da empresa. Cando a sección sindical teña unha afiliación equivalente ó 10 % do cadro de persoal disporá dos seguintes medios:</p>
<p>-Taboleiro de anuncios da súa central sindical, para propaganda desta.</p>
<p>-Dereito a desconto en nómina das cotas sindicais ós interesados, sempre que o autorizasen por escrito e sendo unha cantidade fixa.</p>
<p>Artigo 2º.-Comité de empresa.</p>
<p>Recoñécese como o órgano representativo na empresa, ó comité elixido polos traballadores.</p>
<p>Os representantes dos traballadores disporán dun máximo de 40 horas mensuais remuneradas ó salario real, para actividades sindicais de toda índole. Non se deducirán destas as utilizadas por petición da empresa. Estas 40 horas entenderanse que se disporán para asuntos sindicais e de forma acumulada de 20 horas remuneradas por cada un dos membros que o compoñen, sendo o comité quen de maneira colexiada dispoña do seu uso e o xustifique. Os membros do comité a título individual disporán doutras 20 horas remuneradas ó mes, que se poderán acumular entre eles para a súa utilización.</p>
<p>Así mesmo, será o comité o que controle o tempo sindical, xustificando o seu emprego cando o requira a empresa.</p>
<p>A empresa disporá de local para a actividade dos delegados do comité.</p>
<p>O comité de empresa poderá cumprir tarefas informativas no interior da empresa en horas e traballo, sen interromper nin prexudica-lo proceso de producción.</p>
<p>O comité de empresa estará debidamente informado do tema socio-económico da empresa e de todo o que a lexislación vixente rexistra, a este respecto, a empresa informará trimestralmente, sobre a situación económico financeira e da realización de horas extraordinarias o comité.</p>
<p>Cunha antelación máxima de seis meses, a empresa deberá informa-lo comité cando pretenda peches, absorcións, traslados, fusións, etc.</p>
<p>Se se producise desconformidade entre a empresa e os traballadores en calquera centro de traballo que afecte a este convenio, antes de tomar calquera dilixencia parcial, intentarase resolver mediante unha reunión do comité intercentros (formado por tódolos delegados de persoal de tódolos centros de traballo) e a empresa, de non se chegar a acordo, trasladarase á delegación provincial da Consellería de Traballo, para que resolva.</p>
<p>Axudas de custo do comité intercentros: a empresa aboaralles ós membros do comité intercentros, en concepto por axuda de custo de comida 15,025 euros, por cada un deles, así como, a contía estipulada por quilómetro e peaxes de autoestrada cando se despracen en vehículos propios, cun tope máximo de catro reunións ó ano, excluíndose destas as reunións propias da negociación colectiva e as que se realicen coa dirección da empresa.</p>
<p>O comité de empresa terá garantida a súa audición na comisión de organización do traballo, no establecemento das primas, ritmos, valoración de postos de traballo, duración das xornadas laborais, promocións, ascensos.</p>
<p>Así mesmo, o comité de empresa, poderá convoca-las asembleas que necesite, nos locais da empresa fóra das horas de traballo, logo de comunicación á dirección da empresa. O conxunto do cadro de persoal disporá de doce horas anuais retribuídas, para realizar asembleas nos locais da empresa.</p>
<p>A convocatoria da asemblea será feita polo comité de empresa, que tamén presidirá a asemblea, logo de acordo coa dirección e sen prexuízo da producción.</p>
<p>Capítulo VIII e IX</p>
<p>Seguridade e hixiene</p>
<p>Artigo 1º</p>
<p>Establecerase un comité de prevención de riscos laborais, contituído por dous membros do comité de empresa e outros dous representantes nomeados pola empresa, coas funcións que lles asigne a lexislación vixente.</p>
<p>Artigo 2º.-Revisión médica.</p>
<p>Efectuaráselle unha revisión médica anual obrigatoria ó conxunto do cadro de persoal. Esta revisión será controlada polo comité de prevención de riscos laborais.</p>
<p>Capítulo X</p>
<p>Condicións económicas</p>
<p>Artigo 1º.-Pagas extraordinarias.</p>
<p>Seguiranse mantendo as pagas establecidas, que se aboarán nas seguintes datas e polos cómputos: soldo, antigüidade e complemento de rendemento.</p>
<p>1ª paga, día 15 de marzo.</p>
<p>2ª paga, día 15 de xullo.</p>
<p>3ª paga, día 15 de setembro.</p>
<p>4ª paga, día 15 de decembro.</p>
<p>Artigo 2º.-Axuda por defunción.</p>
<p>No caso de falecemento do traballador cun ano de antigüidade polo menos na empresa, esta queda obrigada a pagarlles ós seus habentes-dereito o importe de dúas mensualidades iguais cada unha delas, á última que o traballador percibise, incrementada con tódolos emolumentos inherentes a ela. A empresa disporá dun prazo de dous meses, a partir</p>
<p>da publicación deste convenio no BOP da Coruña ou Diario Oficial de Galicia, para concertar póliza que cubra esta continxencia, a cal cubrirá os procesos iniciados a partir de tal prazo.</p>
<p>Artigo 3º.-Incremento salarial.</p>
<p>Incremento do IPC previsto polo Goberno (2%) na nómina do mes de setembro con efecto retroactivo desde o 1 de xaneiro de 2001.</p>
<p>Revisión con efecto retroactivo desde o 1 de xaneiro de 2001 igual ó que o IPC real supere o 2% previsto o 31 de decembro de 2001 na nómina do mes de febreiro de 2002.</p>
<p>Cláusulas adicionais</p>
<p>Primeira.</p>
<p>Tódalas referencias deste convenio, en relación co comité de empresa, enténdense extensibles ós delegados de persoal.</p>
<p>Segunda.-Vinculación á totalidade.</p>
<p>O presente convenio, forma un total indivisible, pois as condicións pactadas estimáronse globalmente. Se a autoridade laboral competente non aprobase algunha das cláusulas ou se indicase a introducción de modificacións que poidan alterar esa globalidade a que fai referencia, o convenio reconsiderase na totalidade do seu contido.</p>
<p>Terceira.-O complemento de convenio e o de transporte non serán computables para efectos do cálculo do importe da antigüidade.</p>
<p>Cuarta.-Garantías do posto de traballo.</p>
<p>Durante a vixencia deste convenio respectaranse os postos de traballo, salvo causas xustificadas.</p>
<p>Quinta.-Mobilidade do cadro de persoal.</p>
<p>A empresa poderá despraza-los traballadores afectos ó cadro de persoal dos centros de traballos dela, situados na Coruña, isto é, almacén de Pocomaco e fábrica de apósitos, durante o tempo que estrictamente sexa preciso e motivado por necesidades de servicio, sen que isto implique variación do horario que cada respectivo centro viña realizando, e sen que os traballadores desprazados deixen de pertencer ós seus respectivos cadros de persoal. A dita mobilidade deberá recibi-lo informe favorable do comité de empresa, cando a criterio da dirección da empresa, o esixan as necesidades do servicio.</p>
<p>Sexta.-Promoción interna da muller.</p>
<p>Ámbalas partes de acordo coa directiva 76/207/CEE promoverán a acción positiva como instrumento para a igualidade de oportunidades entre homes e mulleres.</p>
<p>Sétima.-Protección da dignidade do home e da muller no traballo.</p>
<p>Conforme a recomendación da CEE 1992/131 a empresa comprométese a previr e sancionar todo tipo de conductas que atenten contra este principio.</p>
<p>Oitava.-Canle de información.</p>
<p>A partir da sinatura deste convenio, todo conflicto ou discrepancia non só con relación ó convenio, senón a tódolos que se susciten en calquera centro de traballo de Cofaga, será canalizado a través do comité intercentros para que este o remita ó departamento de persoal facendo así a comunicación máis fluída entre os representantes dos traballadores e a parte empresarial.</p>
<p>Novena.-Comisión paritaria.</p>
<p>Créase unha comisión paritaria da representación da partes negociadoras; formada por tres persoas, para atender cantas cuestións lle sexan atribuídas, e a determinación dos procedementos para solventa-las discrepancias no seo da comisión.</p>
<table><tbody><tr><td></td></tr>
<tr><td>Categoría</td><td>S. base</td><td>C. rend.</td><td>C. conv.</td><td>C. transp.</td><td>Sal. anual</td></tr>
<tr><td></td></tr>
</tbody></table>
<table><tbody><tr><td>Director técnico</td><td>963,39</td><td>82,20</td><td>183,23</td><td>41,15</td><td>19.422,01</td></tr>
<tr><td></td></tr>
<tr><td>Mestre taller</td><td>934,80</td><td>82,20</td><td>163,53</td><td>41,15</td><td>18.728,17</td></tr>
<tr><td></td></tr>
<tr><td>Contramestre</td><td>874,449</td><td>82,20</td><td>157,417</td><td>41,145</td><td>17.689,132</td></tr>
<tr><td></td></tr>
<tr><td>Ax. encargado</td><td>774,825</td><td>82,20</td><td>147,188</td><td>41,145</td><td>15.972,402</td></tr>
<tr><td></td></tr>
<tr><td>Ax. especial</td><td>741,637</td><td>82,20</td><td>143,780</td><td>41,145</td><td>15.400,502</td></tr>
<tr><td></td></tr>
<tr><td>Auxiliar</td><td>723,474</td><td>82,20</td><td>141,923</td><td>41,145</td><td>15.087,616</td></tr>
<tr><td></td></tr>
<tr><td>Oper. pregador</td><td>708,359</td><td>82,20</td><td>140,366</td><td>41,145</td><td>14.827,089</td></tr>
<tr><td></td></tr>
<tr><td>Oper. serra</td><td>708,359</td><td>82,20</td><td>140,366</td><td>41,145</td><td>14.827,089</td></tr>
<tr><td></td></tr>
<tr><td>Empaquetadora</td><td>691,705</td><td>82,20</td><td>138,870</td><td>41,145</td><td>14.542,666</td></tr>
<tr><td></td></tr>
<tr><td>Limpadora</td><td>674,528</td><td>82,20</td><td>135,913</td><td>41,145</td><td>14.232,351</td></tr>
<tr><td></td></tr></tbody></table>

