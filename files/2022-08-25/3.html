---
date: '2022-08-25'
id: G0532-180822-0001
page: 45749
number: 161
agency: 'Consellería de Medio Ambiente, Territorio e Vivenda'
section: III. Outras disposicións.
title: >-
  ORDE do 8 de agosto de 2022 de aprobación definitiva da modificación puntual
  do Plan xeral de ordenación municipal de Xunqueira de Ambía no ámbito da rúa
  Asdrúbal Ferreiro.
range: Orde
url: >-
  https://www.xunta.gal/dog/Publicados/2022/20220825/AnuncioG0532-180822-0001_gl.html
---
<p>O Concello de Xunqueira de Ambía remite o expediente de referencia para a súa aprobación definitiva, conforme o disposto no artigo 60.13 da Lei 2/2016, do 10 de febreiro, do solo de Galicia (LSG), e 144.13 do seu regulamento (RLSG).</p>
    <p>Analizada a documentación achegada polo concello e vista a proposta literal que eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>I.1. O Concello de Xunqueira de Ambía dispón de Plan xeral de ordenación municipal (PXOM), aprobado definitivamente o 10 de outubro de 2005. Tamén conta cun PEPR da zona histórica e cun plan de sectorización do solo industrial de Casnaloba.</p>
    <p>I.2. A tramitación ata o momento da modificación puntual foi a seguinte:</p>
    <p>• O 20 de decembro de 2018 a Dirección Xeral de Calidade Ambiental e Cambio Climático ditou resolución (DOG do 18 de xaneiro de 2019) en que resolveu non someter a modificación puntual ao procedemento de avaliación ambiental estratéxica ordinaria, e xunta os informes correspondentes ás consultas previas da Dirección Xeral de Ordenación do Territorio e Urbanismo, do Instituto de Estudos do Territorio, da Dirección Xeral do Patrimonio Cultural e da Dirección Xeral de Mobilidade.</p>
    <p>• Constan informes municipais técnico e xurídico, do 5 de febreiro de 2019. </p>
    <p>• O Pleno do Concello do 15 de febreiro de 2019 aprobou inicialmente a modificación puntual e someteuna a información pública durante dous meses mediante anuncios no diario La Voz de Galicia, do 2 de agosto de 2019, e no DOG do 21 de agosto de 2019.</p>
    <p>• Durante a exposición ao público non se presentou ningunha alegación.</p>
    <p>• O acordo de aprobación inicial foi notificado individualmente aos titulares catastrais do ámbito. O 14 de xaneiro de 2021 foi presentada unha alegación por un particular relativo a un camiño situado no ámbito da modificación puntual.</p>
    <p>• Consta informe favorable do 20 de xaneiro 2020, da Dirección Xeral de Emerxencias e Interior, canto que non é necesario o informe da Comisión Galega de Protección Civil.</p>
    <p>• Consta informe do 27 de xaneiro de 2020, da Axencia Galega de Infraestruturas (AXI) da Consellería de Infraestruturas e Mobilidade, en que se sinala que non procede informar.</p>
    <p>• Consta informe favorable do 6 de febreiro de 2020, do Servizo de Montes da Consellería do Medio Rural.</p>
    <p>• Consta informe do 7 de febreiro de 2020, da Dirección Xeral de Calidade Ambiental e Cambio Climático.</p>
    <p>• Consta informe favorable do 11 de marzo de 2020, da Dirección Xeral do Patrimonio Cultural, condicionado a incorporar medidas protectoras e correctoras.</p>
    <p>• Consta informe favorable do 26 de marzo de 2020, do Instituto de Estudos do Territorio (IET).</p>
    <p>• Consta informe favorable do 21 de abril de 2020, de Augas de Galicia.</p>
    <p>• Consta solicitude de informe á Deputación Provincial de Ourense, do 14 de xaneiro de 2020, sen que conste contestación.</p>
    <p>• Deuse audiencia aos concellos limítrofes de Allariz, Baños de Molgas, Paderne de Allariz, Sandiás, Sarreaus, Vilar de Barrio e Xinzo de Limia, e recibiuse contestación do Concello de Xinzo de Limia o 20 de xaneiro de 2020, sen observacións.</p>
    <p>• Consta informe favorable do 2 de xullo de 2020, da Confederación Hidrográfica do Miño-Sil do Ministerio para a Transición Ecolóxica e o Reto Demográfico.</p>
    <p>• Consta informe favorable do 19 de agosto de 2019, da Dirección Xeral de Telecomunicacións e Tecnoloxías da Información do Ministerio de Economía y Empresa.</p>
    <p>• Consta informe favorable do 19 de agosto de 2020, da Demarcación de Estradas do Estado en Galicia do Ministerio de Fomento.</p>
    <p>• Constan informes municipais técnico e xurídico, do 18 de setembro de 2020.</p>
    <p>• O Pleno Municipal do 2 de outubro de 2020 aprobou provisionalmente a modificación puntual.</p>
    <p>• O 26 de maio de 2022 e o 8 de xullo de 2022 o Servizo de Urbanismo da Consellería de Medio Ambiente, Territorio e Vivenda ditou dous requirimentos documentais ao concello. O 9 de xuño de 2022 e o 18 de xullo de 2022 o concello achegou a documentación solicitada conforme o disposto no artigo 60.14 da LSG, para proceder á aprobación definitiva da modificación puntual, ao abeiro do establecido no artigo 60.16 da LSG.</p>
    <p>I. Análise e consideracións da modificación puntual.</p>
    <p>II.1. O ámbito da modificación puntual afecta a parte da parcela 571 do polígono 10, clasificada como solo urbano e cualificada como uso dotacional SC-15; a parte das parcelas 560, 663, 817, 822 e 861; e a unha pequena parte da parcela 571, todas do polígono 10, clasificadas como solo rústico e categorizadas como rústico de protección de infraestruturas e rústico de complexo agrario tradicional.</p>
    <p>II.2. Como o PXOM de Xunqueira de Ambía se aprobou definitivamente o 10 de outubro de 2014, élle de aplicación o establecido na disposición transitoria primeira da LSG para o planeamento aprobado definitivamente con anterioridade á entrada en vigor da LSG e adaptado á Lei 9/2002, do 30 de decembro.</p>
    <p>Á parte de solo urbano incluída no ámbito aplícaselle integramente o disposto no PXOM. Ao solo rústico incluído no ámbito aplícaselle o disposto na LSG para o solo rústico e, en todo caso, a vixencia das categorías do planeamento municipal (solo rústico de protección de infraestruturas e solo rústico de complexo agrario tradicional).</p>
    <p>II.3. O obxecto da modificación puntual parte da necesidade da creación dunha residencia de terceira idade no ámbito dotacional situado ao sueste do solo urbano, aproveitando a preexistencia de varios volumes existentes e sen uso, que non aparecían grafados e afectan o vial de nova apertura de 16 m de sección, prolongación do previsto no SUDR.1.</p>
    <p>A modificación puntual amplía a clasificación do solo urbano de Xunqueira de Ambía, recollendo completas as edificacións existentes como sistema xeral de equipamento e reclasificando como solo urbano solos rústicos de especial protección de infraestruturas e de complexo agrario tradicional. Deste xeito, elimina a vía previsto de nova apertura para crear unha área de aparcamento ao servizo da zona dotacional con acceso pola rúa Asdrúbal Ferreiro. </p>
    <p>II.4. O interese público da modificación fundaméntase na incorporación completa das naves existentes ao sistema de dotacións, abranguendo un espazo ao seu carón para dar cabida á instalación dun aparcamento que dea servizo á nova dotación. A supresión da vía motívase na vontade do concello, por razóns de interese económico que derivan nun custo de xestión e execución non recollido no planeamento, e mesmo por razóns técnicas por ausencia de utilidade.</p>
    <p>II.5. No punto 3.1 da memoria xustificativa –Descrición da ordenación– incorpórase un cadro coa superficie total do ámbito, diferenciando a clasificada como solo urbano da clasificada como solo rústico e dentro deste, as superficies das distintas categorías de solo, tanto no plan xeral como na modificación puntual.</p>
    <p>Porén, no punto 3.2.1 –solo urbano– da memoria xustificativa, os datos dos dous primeiros cadros coa superficie da parcela dotacional (8.654 m2) non coinciden cos do útimo cadro e cos do primeiro do punto 3.1 (8.625 m2), polo que deberá emendarse este erro.</p>
    <p>II.6. Na memoria falta o punto 4 –Cartografía–, que figuraba no borrador do plan.</p>
    <p>A competencia para resolver a aprobación definitiva do planeamento xeral correspóndelle á conselleira de Medio Ambiente, Territorio e Vivenda, de conformidade co disposto nos artigos 60.16, 61.1, 83.5 da LSG e no artigo 146.1 e 200.5 do RLSG, en relación co Decreto 42/2019, do 28 de marzo, polo que se establece a estrutura orgánica da consellería.</p>
    <p>III. Resolución.</p>
    <p>En consecuencia, e visto o que antecede,</p>
    <h2>RESOLVO:</h2>
    <p>1. Outorgar a aprobación definitiva á modificación puntual do Plan xeral de ordenación municipal do Concello de Xunqueira de Ambía no ámbito dotacional da rúa Asdrúbal Ferreiro, condicionada á emenda das deficiencias sinaladas nos puntos II.5 e II.6 anteriores.</p>
    <p>2. De conformidade co artigo 88 da Lei 2/2016, do 10 de febreiro, do solo de Galicia, e co artigo 212.1 do Decreto 143/2016, do 22 de setembro, polo que se aproba o Regulamento da Lei 2/2016, do 10 de febreiro, a Dirección Xeral de Ordenación do Territorio e Urbanismo inscribirá de oficio a modificación puntual no Rexistro de Planeamento Urbanístico de Galicia.</p>
    <p>3. De conformidade co disposto polos artigos 82 e 88.4 da Lei 2/2016, do 10 de febreiro, do solo de Galicia, e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas da modificación aprobada definitivamente, unha vez inscrita no Rexistro de Planeamento Urbanístico.</p>
    <p>4. Notifíqueselle esta orde ao Concello.</p>
    <p>5. Contra esta orde cabe interpor recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 8 de agosto de 2022</p>
    <footer><p>Ángeles Vázquez Mejuto<br>Conselleira de Medio Ambiente, Territorio e Vivenda</p></footer>

