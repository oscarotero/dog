---
date: '2002-05-03'
id: 839E
page: 6
number: 85
agency: ENTE PÚBLICO PORTOS DE GALICIA
section: IV. OPOSICIÓNS E CONCURSOS
title: >-
  Resolución do 3 de abril de 2002 pola que se anuncia a convocatoria para o
  ingreso no cadro do persoal laboral fixo do ente público Portos de Galicia,
  para cubrir unha praza de conductor-conserxe.
range: Resolución
url: 'https://www.xunta.gal/dog/Publicados/2002/20020503/Anuncio839E_gl.html'
---
<p>De conformidade coa Lei 5/1994, do 29 de novembro, de creación do ente público Portos de Galicia, o Decreto 227/1995, do 20 de xullo, polo que se aproba o Regulamento do ente público e a Lei 10/1996, do 5 de novembro, de actuación de entes e empresas nas que ten participación maioritaria a Xunta de Galicia, en materia de persoal e contratación, e segundo a delegación conferida por acordo do Consello de Administración, con data do 23 xullo de 1997 das competencias do artigo 21.3º da Lei 5/1994; resólvese convoca-lo proceso selectivo para o ingreso no cadro de persoal laboral fixo do ente público Portos de Galicia de acordo coas seguintes bases da convocatoria:</p>
<p>1. Xerais.</p>
<p>1.1. Convócanse probas selectivas para cubrir 1 praza de conductor-conserxe.</p>
<p>1.2. O procedemento de selección será o concurso-oposición, cos exercicios, probas, sistemas de cualificación, temario, baremo e relación de méritos que se especifican nestas bases.</p>
<p>1.3. A adxudicación da praza ó aspirante que supere o proceso selectivo efectuarase de acordo coas puntacións totais obtidas nas fases do proceso de selección. A orde de puntuación dos aspirantes que superen o proceso selectivo efectuarase de acordo coa suma da puntuación obtida na fase de oposición e na de concurso, non podendo supera-lo proceso selectivo un número superior de aspirantes ó de prazas convocadas.</p>
<p>1.4. O primeiro exercicio realizarase transcorrido, como mínimo, un mes desde a publicación no DOG desta convocatoria, expoñéndose a data deste exercicio así como dos seguintes no taboleiro de anuncios dos servicios centrais de Portos de Galicia.</p>
<p>1.5. O aspirante ó que lle sexa adxudicada a praza será contratado en réxime laboral fixo. A formalización do contrato e a incorporación definitiva dos seleccionados producirase segundo as necesidades de Portos de Galicia.</p>
<p>1.6. En cumprimento das previsións da Lei de normalización lingüística de Galicia, o aspirante seleccionado que non acredite, no momento da presentación da documentación necesaria para a súa contratación, a posesión de diploma acreditativo do nivel de perfeccionamento no coñecemento da lingua galega, deberá realiza-los cursos que para tal efecto sexan convocados e conten coa homologación da Dirección Xeral de Política Lingüística da Xunta de Galicia.</p>
<p>2. Requisitos mínimos de admisión dos candidatos.</p>
<p>2.1. Ser español ou nacional dun Estado membro da Unión Europea, ou nacional do Reino de Noruega, ou nacional da República de Islandia.</p>
<p>Tamén poderán participa-lo cónxuxe, ascendentes e descendentes de cónxuxe, dos españois e dos nacionais de países membros da Unión Europea, de Noruega ou de Islandia, sempre que non estean separados de dereito, menores de 21 anos ou maiores da devandita idade que vivan ás súas expensas.</p>
<p>Este último beneficio será igualmente de aplicación a familiares de nacionais doutros estados cando así se prevexa nos tratados internacionais subcritos pola Comunidade Europea e ratificados por España.</p>
<p>2.2. Ter cumpridos os dezaoito (18) anos de idade.</p>
<p>2.3. Estar en posesión ou en condicións de obte-lo título de bacharelato superior, F.P. 2º grao ou equivalente, así como o carné de conducir C2 (equivalente ó novo carné C e C+E).</p>
<p>No caso de titulacións obtidas no estranxeiro deberá estarse en posesión de documento que acredite fidedignamente a súa homologación.</p>
<p>2.4. Non padecer enfermidade e posuí-la capacidade funcional física e psíquica para o desempeño das tarefas e funcións correspondentes á vacante á que se opta, para o que se presentará un certificado médico acreditativo se resulta seleccionado.</p>
<p>2.5. Non estar separado do servicio de ningunha Administración pública en virtude de expediente disciplinario nin atoparse inhabilitado por sentencia firme para o exercicio de funcións públicas.</p>
<p>Os aspirantes que non posúan a nacionalidade española deberán acreditar, igualmente, non estar sometidos a sanción disciplinaria ou condena penal que impida, no seu Estado, o acceso á función pública.</p>
<p>2.6. Tódolos requisitos deberán posuírse no día de finalización do prazo de presentación de solicitudes e mantelos ata o momento de incorporarse a ocupa-la praza logo do asinamento do correspondente contrato.</p>
<p>3. Solicitudes.</p>
<p>3.1. Quen desexe tomar parte no concurso-oposición deberá presentar solicitude, en instancia axustada ó modelo que figura como anexo II desta resolución, xuntando ademais:</p>
<p>-Fotocopia do DNI.</p>
<p>Os aspirantes que non posúan a nacionalidade española e teñan dereito a participar deberán presentar unha fotocopia do documento que acredite a súa nacionalidade e, de se-lo caso, os documentos que acrediten o vínculo de parentesco e o feito de vivir a expensas ou estar a cargo do nacional doutro Estado co que teñan o dito vínculo. Así mesmo, deberán achegar declaración xurada ou promesa deste de que non está separado de dereito do seu cónxuxe</p>
<p>e, de se-lo caso, do feito de que o aspirante vive a expensas ou está ó seu cargo.</p>
<p>-Xustificante emitido pola entidade bancaria que corresponda de ter pagados os dereitos de exame, no prazo establecido para a presentación de instancias.</p>
<p>-Documentación acreditativa, se é o caso, dos méritos que se aleguen para a súa valoración, ben orixinal ou fotocopia compulsada. Acreditarase a experiencia con historial completo emitido pola Tesourería da Seguridade Social e máis certificado de empresa, copia cotexada de nóminas ou dos contratos de traballo.</p>
<p>3.2. Rexeitaranse todas aquelas instancias que non acheguen os documentos acreditativos dos requisitos esixidos para o acceso ó concurso-oposición e máis o aboamento dos dereitos de exame. Non se admitirán copias simples para acreditar méritos ou cumprir requisitos.</p>
<p>3.3. Por imperativo legal, de conformidade co disposto no Decreto lexislativo 1/1992, do 11 de abril, a Lei 4/2000, de orzamentos para o ano 2001 e demais normativa de taxas da Comunidade Autónoma de Galicia, os dereitos de exame serán de trinta e catro con noventa e dous céntimos de euro (34,92 A), que se ingresarán na conta aberta por Portos de Galicia en Caixa Galicia, polígono das Fontiñas (Área Central), Santiago de Compostela, conta Portos de Galicia, concurso-oposición nº 2091 0394 87 3040004217; o xustificante de ingreso servirá para acredita-lo pagamento. Estes dereitos destinaranse ó pagamento de cantos gastos se orixinen por mor desta convocatoria.</p>
<p>3.4. En ningún caso a presentación de xustificante de pagamento dos dereitos de exame suporá a substitución do trámite de presentación, en tempo e forma, da solicitude.</p>
<p>3.5. O importe satisfeito en concepto de dereitos de exame devolveráselles, logo dos trámites correspondentes, ós aspirantes excluídos que o soliciten.</p>
<p>3.6. Portos de Galicia reserva para si a facultade de comproba-la veracidade dos documentos achegados polos aspirantes.</p>
<p>3.7. A presentación de solicitudes supón a aceptación incondicionada das bases reguladoras da convocatoria.</p>
<p>3.8. O prazo de presentación de solicitudes será de dez (10) días naturais contados a partir do seguinte ó da publicación desta convocatoria no Diario Oficial de Galicia (DOG). As solicitudes dirixidas ó presidente do ente público Portos de Galicia presentaranse no rexistro xeral do ente público (praza de Europa nº 5-6º B, 15707 Santiago de Compostela, A Coruña), ou por calquera dos medios establecidos no artigo 38.4º da Lei 30/1992, do 26 de novembro (modificada pola Lei 4/1999, do 13 de xaneiro).</p>
<p>4. Admisión de aspirantes.</p>
<p>4.1. Esgotado o prazo de presentación de solicitudes, ós 10 días seguintes e por mandato do presidente de Portos de Galicia, expoñerase no taboleiro de anuncios dos servicios centrais deste ente público a lista provisional de admitidos e excluídos ó proceso selectivo; respecto destes últimos farase constar na devandita lista a causa da súa exclusión.</p>
<p>4.2. Os aspirantes excluídos poderán presentar documentación complementaria perante o presidente de Portos de Galicia, no prazo de 10 días contados a partir do seguinte ó da publicación da lista provisional de admitidos e excluídos, para poder emendar, se é o caso, o defecto que motivase a exclusión. Para tal efecto, a estimación ou desestimación das ditas peticións de emendas entenderanse implícitas na resolución pola que se publique a lista definitiva.</p>
<p>4.3. Os erros de feito poderanse emendar en calquera momento, ben de oficio ben por instancia do interesado.</p>
<p>4.4. Unha vez transcorrido o dito prazo, o presidente de Portos de Galicia dictará resolución coa lista definitiva de admitidos e excluídos, contra a que se poderá interpoñer, no prazo dun mes, recurso potestativo de reposición, ou ben directamente recurso contencioso-administrativo, no prazo de dous meses contados a partir do día seguinte ó da súa publicación, perante o Tribunal Superior de Xustiza de Galicia.</p>
<p>A citada resolución será exposta, para os efectos de publicidade, no taboleiro de anuncios dos servicios centrais de Portos de Galicia, xunto coa indicación do lugar e data na que comezarán as probas, ás que deberán asisti-los candidatos provistos do DNI.</p>
<p>4.5. O feito de figurar na relación de admitidos non prexulga que se lles recoñeza ós interesados a posesión dos requisitos esixidos no procedemento que se convoca mediante esta resolución. Cando da documentación que se debe presentar no caso de supera-lo procedemento selectivo, se desprenda que non posúen algún dos requisitos, os interesados decaerán en tódolos dereitos que se puidesen derivar da súa participación neste procedemento.</p>
<p>5. Comisión de selección.</p>
<p>5.1. A selección será efectuada por unha comisión designada para o efecto.</p>
<p>5.2. O presidente de Portos de Galicia designará os membros da comisión de selección, excepto o representante dos traballadores, que será nomeado por proposta dos delegados de persoal do ente público.</p>
<p>5.3. A comisión de selección estará composta por cinco membros coa seguinte distribución:</p>
<p>Presidente: un técnico do cadro de persoal de Portos de Galicia.</p>
<p>Secretario: un técnico do cadro de persoal de Portos de Galicia.</p>
<p>Vocais: dous técnicos empregados do ente público.</p>
<p>Un representante dos traballadores empregados do ente público.</p>
<p>5.4. Tódolos membros da comisión de selección actuarán con voz e voto.</p>
<p>5.5. Os membros da comisión de selección deberán absterse de formar parte dela cando concorran as circunstancias previstas no artigo 28 da Lei 30/1992, do 26 de novembro, de réxime xurídico das administracións públicas e do procedemento administrativo común, e notificaranllo ó presidente da comisión. Os aspirantes poderán recusalos de acordo co artigo 29 da devandita Lei 30/1992.</p>
<p>O presidente da comisión poderá solicitarlles ós membros da comisión de selección declaración expresa de non atoparse incursos nas causas de abstención e recusación.</p>
<p>5.6. A comisión de selección non poderá constituírse nin actuar se non están presentes o presidente e o secretario e, polo menos, dous dos seus vocais.</p>
<p>As decisións adoptaranse por maioría dos membros presentes, resolvendo en caso de empate o voto de calidade do presidente.</p>
<p>5.7. A comisión de selección queda facultada para resolve-las dúbidas que xurdan da aplicación destas bases, e poderá adota-los acordos que correspondan para aqueles supostos non previstos nas bases, axustándose na súa actuación ás previsións da Lei 30/1992, de réxime xurídico das administracións públicas e do procedemento administrativo común.</p>
<p>5.8. Funcións dos tribunais:</p>
<p>-Elabora-las probas e garanti-lo seu segredo.</p>
<p>-Avalia-las probas e outorgarlles cualificación ós aspirantes segundo as normas desta convocatoria.</p>
<p>-Formalizar, mediante actas, todo o proceso de concurso-oposición e máis o resultado final, que será remitido ó presidente de Portos de Galicia mediante certificación do secretario da comisión da lista de aspirantes por orde de cualificación, da máis alta á máis baixa.</p>
<p>-No suposto de empate nas puntuacións de dous ou máis aspirantes, estas resolveranse pola puntuación obtida na primeira proba e, se iso non fose suficiente, pola puntuación obtida nos sucesivos exercicios ata que se resolva. De persisti-lo empate resolveranse pola orde alfabética resultante do sorteo resolto e publicado pola resolución da Consellería da Presidencia, Relacións Institucionais e Administración Pública do 27 de febreiro de 2002 (DOG nº 47, do 6 de marzo).</p>
<p>5.9. Sede da comisión de selección.</p>
<p>Para os efectos de comunicacións e demais incidencias, a comisión terá a súa sede na praza de Europa nº 5ª, 6º B, 15707 Santiago de Compostela. Teléfono 981 54 45 02 e fax 981 54 53 37.</p>
<p>5.10. A comisión de selección que actúe nestas probas selectivas terá a categoría primeira das recollidas no Decreto 144/2001, do 7 de xuño.</p>
<p>6. Oposición: desenvolvemento das probas.</p>
<p>6.1. Establécense tres tipos de probas, que se realizarán pola orde seguinte:</p>
<p>6.1.1. Probas psicotécnicas e exame médico:</p>
<p>Avaliaranse tanto os parámetros sobre a personalidade dos candidatos, factores do coeficiente intelectual destes e a resposta ante probas de atención e percepción espacial.</p>
<p>Levarase a cabo mediante test normalizados, e a valoración dos aspirantes realizarase por comparación cos baremos e perfís do devandito test.</p>
<p>O exame médico será realizado no centro que sexa indicado pola comisión de selección desta convocatoria.</p>
<p>6.1.2. Proba teórico-práctica:</p>
<p>Consistirá no desenvolvemento duns temas sobre aspectos directamente relacionados coas funcións e obriga da vacante convocada. O temario que corresponde á categoría consta no anexo I desta convocatoria.</p>
<p>O exame que se vai realizar será o resultante do sorteo entre tres correspondentes ó contido do programa. O tempo máximo de duración será de dúas horas.</p>
<p>6.1.3. Entrevista persoal:</p>
<p>Valoraranse calidades como son a capacidade de relación e iniciativa, a integración en grupos de traballo e, en xeral, a aptitude do candidato para exerce-las súas responsabilidades dentro dunha organización complexa.</p>
<p>6.2. Os aspirantes deberán obte-la cualificación de apto nas probas psicotécnicas e exame médico para poder realiza-las seguintes probas do concurso-oposición. A proba teórico-práctica será de carácter eliminatorio para aqueles aspirantes que non acaden a cualificación mínima de 20 puntos, avaliándose de cero a 40 puntos este exercicio. A entrevista persoal valorarase de 0 a 7 puntos.</p>
<p>6.3. As puntuacións expoñeranse no taboleiro de anuncios dos servicios centrais de Portos de Galicia rematada a corrección da totalidade dos exercicios de cada proba.</p>
<p>6.4. Os aspirantes serán convocados para cada exercicio en chamamento único, e será excluído quen non compareza. Os anuncios para a realización dos exercicios faraos públicos a comisión de selección na súa sede, con corenta e oito (48) horas de antelación como mínimo ó seu comezo.</p>
<p>6.5. Os aspirantes deberán presentarse, para a realización de cada exercicio, provistos do DNI ou documento fidedigno acreditativo da súa identidade ó xuízo da comisión de selección.</p>
<p>6.6. As probas realizaranse a porta pechada sen outra asistencia que a dos aspirantes, membros da comisión de selección e a dos colaboradores designados por esta.</p>
<p>6.7. En calquera momento os aspirantes poderán ser requiridos pola comisión de selección coa finalidade de acredita-la súa personalidade.</p>
<p>7. Concurso: baremo de méritos.</p>
<p>7.1. A comisión de selección avaliará os méritos que con motivo da súa experiencia laboral acrediten os aspirantes que teñan superada a oposición.</p>
<p>7.2. Experiencia acreditada, ata un máximo de 3 puntos:</p>
<p>-Nun posto de traballo no ente público Portos de Galicia, desempeñando os servicios de conductor-conserxe: 1 punto por ano traballado ou fracción.</p>
<p>-Nun posto de traballo nas administracións públicas, en empresas ou sociedades públicas que xestionen portos marítimos, desempeñando os servicios de conductor-conserxe: 0,50 puntos por ano traballado ou fracción.</p>
<p>7.3. Os méritos enumerados deberán referirse á data de publicación da convocatoria no Diario Oficial de Galicia.</p>
<p>7.4. A baremación desta fase de concurso será feita pública no taboleiro de anuncios dos servicios centrais de Portos de Galicia, con indicación da puntuación obtida por cada aspirante. Contra a baremación, os aspirantes que o consideren oportuno poderán presentar reclamación perante a propia comisión de selección no prazo de dez (10) días hábiles a partir da exposición da devandita baremación.</p>
<p>7.5. Á vista das reclamacións presentadas e realizadas, se é o caso, as oportunas correccións á baremación inicialmente asignada a cada aspirante, a comisión de selección incluiraas no acordo definitivo que conteña a relación de aspirantes que superaron o proceso selectivo.</p>
<p>8. Contratación laboral e período de proba.</p>
<p>8.1. Portos de Galicia, de acordo cos resultados do concurso-oposición e no suposto de haber aspirantes que superasen os mínimos esixibles establecidos nesta convocatoria, procederá á contratación con carácter fixo ata o número de vacantes fixadas no concurso-oposición, dentro do grupo de aspirantes que propoñía a comisión de selección, que non poderá declarar que superou as probas de selección un número de aspirantes superior ó dos postos convocados.</p>
<p>8.2. Para os efectos da súa contratación, por requirimento de Portos de Galicia, os aspirantes selec</p>
<p>cionados deberán presentar, no prazo de 15 días naturais, os seguintes documentos:</p>
<p>-Fotocopia compulsada do título esixido ou certificación académica que acredite ter realizados tódolos estudios para a obtención do título ou, de se-lo caso, documento que acredite fidedignamente a posesión do correspondente título académico.</p>
<p>-Fotocopia compulsada do carné de conducir esixido.</p>
<p>-Declaración, baixo a súa responsabilidade, de non ter sido separado do servicio de ningunha Administración pública en virtude de expediente disciplinario nin atoparse inhabilitado por sentencia firme para o exercicio de funcións públicas.</p>
<p>-Os aspirantes que non posúan a nacionalidade española deberán presentar declaración xurada ou promesa de non estar sometidos a sanción disciplinaria ou condena penal que impida no seu Estado o acceso á función pública.</p>
<p>-Deberá presentarse certificado médico oficial no que se acrediten os extremos sinalados no punto 2.4.</p>
<p>-Fotocopia compulsada do diploma acreditativo do nivel de perfeccionamento no coñecemento da lingua galega.</p>
<p>8.3. Os que dentro do prazo fixado, salvo os casos de forza maior, non presentasen a documentación ou do exame desta se deducise que carecen dalgún dos requisitos sinalados na base 2, non poderán ser contratados, e quedarán anuladas as súas actuacións, sen prexuízo da responsabilidade en que incorresen por falsidade na solicitude inicial.</p>
<p>8.4. Os aspirantes que obteñan praza deberán incorporarse no prazo máximo de 3 días desde a notificación, salvo casos de forza maior debidamente xustificados; de non efectuarse, entenderase como renuncia tácita ó seu posto de traballo.</p>
<p>8.5. Tódalas contratacións para ocupar vacantes do cadro de persoal fixo estarán sometidas a un tempo de proba de dous meses.</p>
<p>8.6. O desempeño de calquera posto de traballo en Portos de Galicia estará sometido ás incompatibilidades previstas na Lei 53/1984, do 26 de decembro, de incompatibilidades do persoal ó servicio das administracións públicas.</p>
<p>9. Recursos.</p>
<p>Esta convocatoria e as súas bases poderán ser impugnadas ante a xurisdicción contencioso-administrativa, de acordo coa Lei 5/1994, do 29 de novembro, de creación do ente público Portos de Galicia, e no seu regulamento de desenvolvemento, aprobado polo Decreto 227/1995, do 20 de xullo, así como a Lei 30/1992, do 26 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro (LRXAP-PAC).</p>
<p>Así mesmo, os interesados poderán interpoñer recurso de alzada contra os actos da comisión de selección ante o presidente do ente público Portos de Galicia, nos termos previstos no artigo 114 e concordantes da devandita Lei 30/1992, de réxime xurídico das administracións públicas e do procedemento administrativo común.</p>
<p>Santiago de Compostela, 3 de abril de 2002.</p>
<p>Emilio García Gallego</p>
<p>Presidente do ente público Portos de Galicia</p>
<p>ANEXO I</p>
<p>Temarios para conductor-conserxe que rexerán os programas das probas selectivas para o ingreso no ente público Portos de Galicia</p>
<p>Tema 1.-A Constitución española de 1978: estructura e contido. Dereitos e deberes fundamentais. A súa garantía e suspensión. A Coroa. Funcións constitucionais do Rei. As Cortes Xerais. Composición, atribucións e funcionamento. O Tribunal Constitucional e o Defensor do Pobo.</p>
<p>Tema 2.-O Poder Xudicial. O Consello Xeral do Poder Xudicial. A organización xudicial española. O Goberno e a Administración. Relacións entre o Goberno e as Cortes Xerais. Designación, duración e responsabilidade do Goberno.</p>
<p>Tema 3.-O ordenamento xurídico-administrativo. Fontes do dereito administrativo e xerarquía. Especial estudio do regulamento: concepto, clases. Límites da potestade regulamentaria. As disposicións do executivo con forza de lei.</p>
<p>Tema 4.-O acto administrativo: concepto e clases. Elementos do acto administrativo: suxeito, obxecto, causa, fin e forma. A eficacia e executividade do acto administrativo. Procedemento de execución. Nulidade de pleno dereito. Anulabilidade. Revisión de oficio e revogación dos actos administrativos.</p>
<p>Tema 5.-O procedemento administrativo: concepto e natureza. A Lei de réxime xurídico das administracións públicas e do procedemento administrativo común: ámbito de aplicación e principios informadores. O procedemento administrativo: iniciación, ordenación, instrucción e terminación. O silencio administrativo. Os recursos administrativos: concepto e clases. Requisitos xerais dos recursos administrativos. Materia recorrible, lexitimación e órgano competente.</p>
<p>Tema 6.-O Estatuto de autonomía de Galicia. Competencias da Comunidade Autónoma. A Xunta de Galicia e o seu presidente.</p>
<p>Tema 7.-O Parlamento de Galicia. O Valedor do Pobo. A Administración pública da Comunidade Autónoma. O Consello da Xunta. Organización e estructura das consellerías.</p>
<p>Tema 8.-A Lei 5/1994, do 29 de novembro, de creación do ente público Portos de Galicia. Regulamento do ente público; Decreto 227/1995, do 20 de xullo.</p>
<p>Tema 9.-Código de circulación. Obrigas e deberes dos conductores de vehículos oficiais.</p>
<p>Tema 10.-O conductor. Factores que minguan as actitudes do conductor. Permiso e licencias de conducción: clases e vehículos autorizados para conducir. O vehículo: definicións, documentación, a carga e as persoas transportadas.</p>
<p>Tema 11.-O accidente de circulación: comportamento en casos de accidente. Delictos contra a seguridade do tráfico. Nocións básicas de primeiros auxilios.</p>
<p>Tema 12.-Funcionamento dun motor de catro tempos: admisión, comprensión, explosión ou acendido e escape. Clasificación dos motores: pola súa disposición, polo número de cilindros e polo tipo de combustible. O motor diésel: órganos principais. Bomba de inxección e inxectores: funcionamento. Bomba de alimentación. Arrincada en frío, quentadores.</p>
<p>Tema 13.-O engraxamento: aceites, a súa finalidade e tipos. Sistemas de engraxamento. Cambio de aceites, ventilación. Filtrado. Refrixeración no vehículo: funcións, distintos tipos de refrixeración e o seu coñecemento.</p>
<p>Tema 14.-Elementos de seguridade: freos, tipos e o seu coñecemento. A suspensión: órganos de suspensión e amortecemento do automóbil. Funcións dos amortecedores. A transmisión: caixa de cambios. Árbore de transmisión. Diferencial. Palieres. O embrague, a súa misión.</p>
<p>Tema 15.-Electricidade do vehículo. Batería. Bobina. Ruptor. Distribuidor. Buxías. Regulación. Dínamo. Alternador. Motor de arrincada. Béndix. O condensador. O delco. Simboloxía: corrente continua, corrente alterna, fusible, resistencia, condensador, amperímetro, voltímetro, motor xerador, interruptor.</p>
<p>Tema 16.-Pneumáticos e pinas. Alineamento do eixe dianteiro. Converxencia e caída. O fenómeno aquaplanning. Mantemento sistemático e reparacións elementais dun vehículo. Avarías, síntomas. Reparacións de emerxencias.</p>
<p>Tema 17.-Recepción. Control de entrada e saídas do persoal do centro e dos usuarios dos distintos servicios do centro. Estancias dos usuarios dos servicios do centro. Información, orientación e asistencia. Servicio de chaves e o seu control, correspondencia. Recados e mensaxes. Correspondencia oficial: entradas, saídas e repartición.</p>
<p>Tema 18.-Información e atención ó cidadán. Chamadas a través de operadora. Procedementos. Preparación da consola. Definición de tipos de chamadas. Alarmas. Centrais telefónicas. Tipos de centrais telefónicas.</p>

