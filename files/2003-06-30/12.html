---
date: '2003-06-30'
id: 14CBA
page: 8
number: 125
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 20 de xuño de 2003 pola que se establecen as bases reguladoras das
  axudas e subvencións para o fomento do desenvolvemento local no ámbito da
  colaboración da Consellería de Asuntos Sociais, Emprego e Relacións Laborais
  coas entidades locais e se procede á súa convocatoria para o ano 2003.
range: Orde
url: 'https://www.xunta.gal/dog/Publicados/2003/20030630/Anuncio14CBA_gl.html'
---
<p>Mediante o Decreto 289/1997, do 9 de outubro, esta Comunidade Autónoma asumiu as funcións e os servicios transferidos pola Administración do Estado relativos á xestión realizada polo Instituto Nacional de Emprego (Inem) no ámbito do traballo, o emprego e a formación, entre elas as relativas ás políticas activas de emprego, correspondéndolle o seu exercicio, hoxe en día, á Consellería de Asuntos Sociais, Emprego e Relacións Laborais, ó abeiro do disposto no Decreto 212/2003, do 3 de abril, polo que se establece a estructura orgánica da mesma.</p>
<p>A Xunta de Galicia, consciente de que, no ámbito local, se dispón dunha serie de recursos -humanos, económicos, institucionais, culturais e naturais- que constitúen un importante potencial e que, axeitadamente articulados e contando coa iniciativa empresarial, poden favorece-lo crecemento socioeconómico e eleva-lo nivel de vida da súa poboación, quere pór en marcha, no marco das políticas activas de emprego, unha nova iniciativa para potencia-lo emprego neste ámbito.</p>
<p>Deste xeito, preténdese impulsar e consolida-la promoción do emprego a través do desenvolvemento no ámbito local. Para conseguir esta meta, deben implicarse no proceso as institucións públicas, os axentes socioeconómicos e a poboación en xeral.</p>
<p>Consonte o anterior, nesta convocatoria recóllense aquelas liñas de axuda que, integradas nos programas de cooperación, se dirixen ás entidades locais, para a realización de estudios, informes ou actividades de promoción do medio local e actúen, deste modo, como impulsoras da creación de emprego, na crenza de existiren necesidades non cubertas que poden xerar novas actividades que, ben explotadas, contribuirán á xeración de postos de traballo, xa que é no ámbito local onde se atopan as maiores posibilidades de detección e aproveitamento en beneficio do emprego.</p>
<p>Deste xeito, as entidades locais fomentarán a creación de actividades e a implantación e fixación de iniciativas empresariais xeradoras de emprego, o que redundará no desenvolvemento integral do territorio e na fixación da poboación.</p>
<p>Noutra orde de cousas, estas bases reguladoras axústanse ó disposto no Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia, establecido no Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia e, en concreto, no relativo ós principios de obxectividade, concorrencia e publicidade na concesión das axudas e subvencións, así como na Lei 6/2002, do 27 de decembro, de orzamentos xerais da Comunidade Autónoma de Galicia para o ano 2003.</p>
<p>O financiamento das axudas previstas nesta orde realizarase con cargo ós créditos que figuran na aplicación orzamentaria 14.04.241A.460.0 por un importe total de 760.000,00 euros.</p>
<p>Ditos créditos poderán ser obxecto de modificacións como consecuencia da asignación ou da redistribución de fondos para o financiamento dos programas de promoción do emprego, coas limitacións que estableza a Conferencia Sectorial de Asuntos Laborais ou polas disposicións aplicables ás axudas cofinanciadas polo Fondo Social Europeo.</p>
<p>Consonte o anterior, realizadas as consultas e evacuados os informes pertinentes, en exercicio das facultades que me confire o artigo 34 da Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto e finalidade.</p>
<p>Esta orde ten por finalidade o establecemento das bases reguladoras, así como a convocatoria para o ano 2003 das axudas e subvencións para a realización de estudios, informes ou actividades de promoción do medio local no ámbito da colaboración da Consellería de Asuntos Sociais, Emprego e Relacións Laborais coas entidades locais, a través dos programas de cooperación, como instrumento para promove-la xeración de emprego no medio local.</p>
<p>Artigo 2º.-Beneficiarios.</p>
<p>Poderán ser beneficiarias das axudas e subvencións previstas nesta norma as corporacións locais, por si soas ou asociadas, e as entidades dependentes ou vinculadas a aquelas.</p>
<p>Artigo 3º.-Liñas de axuda.</p>
<p>1. Será subvencionable parcialmente o custo da realización dos estudios e informes realizados con medios alleos que teñan por obxecto coñece-las posibilidades de desenvolvemento e implantación de empresas na súa zona.</p>
<p>2. Igualmente, será subvencionable parcialmente o custo daquelas campañas de carácter técnico realizadas con medios alleos que poidan levarse a cabo para atraer investimentos xeradores de emprego no ámbito xeográfico da entidade solicitante, tales como intercambios de coñecementos e experiencias de promoción económica local que estimulen a creación de actividade empresarial.</p>
<p>Artigo 4º.-Contía e límites.</p>
<p>1. A contía total da subvención, que se pagará dunha soa vez, poderá ascender ata o 70 por 100 do custo total dos estudios e campañas, sumadas ámbalas dúas, cun tope máximo de 12.020,24 A, por entidade. Cando varias corporacións locais presenten conxuntamente unha solicitude, o dito límite elevarase proporcionalmente ata un máximo de 60.101,21 A.</p>
<p>2. As entidades beneficiarias só poderán percibir esta axuda unha vez, agás que concorran causas excepcionais, apreciadas polo órgano competente para concede-la subvención, sempre que se trate</p>
<p>de estudios e informes, ou campañas imprescindibles ou complementarias dos xa subvencionados.</p>
<p>3. Se a entidade solicitante percibise algunha outra subvención para o mesmo concepto, outorgada por outras administracións ou entes públicos ou privados, a cantidade resultante, obtida en concorrencia, non poderá supera-lo 70 por 100 do custo total dos estudios e campañas.</p>
<p>Artigo 5º.-Solicitudes, documentación e prazo.</p>
<p>1. De acordo co disposto no artigo 70 da Lei 30/1992, do 26 de novembro, de réxime xurídico das administracións públicas e do procedemento administrativo común, as solicitudes formalizaranse no modelo que se publica como anexo I a esta orde, que estará ó seu dispor nas oficinas de emprego e nas delegacións provinciais da Consellería de Asuntos Sociais, Emprego e Relacións Laborais.</p>
<p>2. Xunto coa solicitude, que deberá subscribi-lo titular ou representante legal da entidade local, debidamente acreditado, deberá entregarse por triplicado exemplar a seguinte documentación:</p>
<p>a) Certificación do secretario da entidade solicitante na que conste:</p>
<p>-A representación que desempeña a persoa que asina a solicitude.</p>
<p>-A disposición de financiamento para custea-la parte do estudio, informe ou campaña non subvencionada pola Consellería de Asuntos Sociais, Emprego e Relacións Laborais.</p>
<p>-A aprobación, polo órgano competente, do proxecto para o que se solicita a subvención.</p>
<p>b) Fotocopia compulsada da tarxeta de identificación fiscal da entidade solicitante.</p>
<p>c) Memoria descritiva do estudio, informe ou campaña obxecto de subvención, na que se fará constar:</p>
<p>-Denominación concreta do estudio, informe ou campaña.</p>
<p>-Obxectivos que se pretenden.</p>
<p>-Custo total.</p>
<p>-Identificación da empresa, entidade ou persoa física que realizaría o servicio obxecto de subvención.</p>
<p>d) Declaración na que se recolla o conxunto de tódalas axudas ou subvencións que teña solicitadas ou concedidas para a mesma finalidade polas distintas administracións públicas competentes, no modelo que se publica como anexo III.</p>
<p>e) Ficha de transferencia bancaria, no modelo que se publica como anexo IV.</p>
<p>3. As solicitudes dirixiranse á Dirección Xeral de Promoción do Emprego da Consellería de Asuntos Sociais, Emprego e Relacións Laborais e presentaranse por calquera das formas previstas no artigo 38.4º da devandita Lei 30/1992, do 26 de novembro.</p>
<p>4. O prazo para a presentación de solicitudes será de 40 días hábiles a partir do seguinte ó da publicación desta convocatoria no DOG.</p>
<p>Artigo 6º.-Procedemento.</p>
<p>1. No suposto de que a solicitude non cumpra os requisitos esixidos ou a documentación achegada</p>
<p>contivese erros ou fose insuficiente, o órgano competente para instruí-lo procedemento requirirá o solicitante para que, nun prazo de dez días, emende a falta ou achegue os documentos preceptivos, con indicación de que, se así non o fixese, de acordo co disposto no artigo 71 da Lei 30/1992, do 26 de novembro, se considerará que desiste da súa petición, logo da correspondente resolución, que deberá dictarse nos termos previstos no artigo 42 da mesma lei.</p>
<p>2. Revisados os expedientes, e completados, de se-lo caso, remitiranse á comisión de valoración para o seu estudio e proposta de resolución.</p>
<p>3. Para os efectos previstos nesta orde, a comisión de valoración estará composta polo subdirector xeral de Escolas Obradoiro e Programas de Cooperación, que a presidirá, e serán vocais o xefe do servicio de Programas de Cooperación e un funcionario adscrito ó servicio, que tamén actuará como secretario.</p>
<p>Artigo 7º.-Criterios de valoración.</p>
<p>1. De entre as solicitudes presentadas farase a selección co obxecto de outorgárlle-las correspondentes subvencións, dándolles preferencia a aqueles estudios, informes e, de se-lo caso, campañas que:</p>
<p>a) Se proxecten sobre territorios menos favorecidos e cun maior índice de desemprego.</p>
<p>b) Teñan un ámbito de actuación superior ó municipal e impliquen no seu deseño e execución a outras entidades locais da contorna.</p>
<p>c) Aqueles proxectos nos que o seu contido e desenvolvemento se pacten entre as entidades locais e os axentes económicos e sociais con presencia no territorio.</p>
<p>Artigo 8º.-Resolución e recursos.</p>
<p>1. Cumpridos os trámites que procedan para a instrucción do procedemento e fiscalizada a proposta pola Intervención Delegada, o director xeral de Promoción do Emprego, por delegación da conselleira de Asuntos Sociais, Emprego e Relacións Laborais, dictará a resolución que proceda, que se deberá notificar ós interesados.</p>
<p>2. O prazo para resolver será de seis meses, computados a partir da entrada da solicitude no rexistro do órgano competente para resolver. Transcorrido o prazo para resolve-lo procedemento sen que se dictase resolución expresa, entenderase que esta é desestimatoria, de acordo co disposto no artigo 2 da Lei 6/2001, do 29 de xuño, de adecuación da normativa da Comunidade Autónoma de Galicia á Lei 4/1999, do 13 de xaneiro, de modificación da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. A resolución, dictada polo director xeral de Promoción do Emprego, esgota a vía administrativa, polo que, de conformidade co disposto no artigo 46 da Lei 29/1998, do 13 de xullo, reguladora da xurisdicción contencioso-administrativa, caberá a interposición de recurso contencioso-administrativo, perante a Sala do Contencioso-Administrativo do Tribunal Superior de Xustiza de Galicia, no prazo de dous meses contados desde o día seguinte ó da notificación da resolución, se fose expresa; se non o</p>
<p>fose, o prazo será de seis meses e contarase, para o solicitante e outros posibles interesados, a partir do día seguinte a aquel no que se produza o acto presunto, agás nos casos en que procedese o requirimento regulado nos tres primeiros números do artigo 44 da devandita lei, nos que o prazo se contará desde o día seguinte a aquel no que se reciba a comunicación do acordo expreso ou se entenda presuntamente rexeitado.</p>
<p>Artigo 9º.-Modificación da resolución de concesión.</p>
<p>Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Artigo 10º.-Xustificación e pagamento.</p>
<p>1. O aboamento da subvención farase efectivo unha vez cumprido o obxecto para o que foi concedida, o que se xustificará mediante a presentación da seguinte documentación:</p>
<p>a) Certificación do adxudicatario, da realización do estudio, informe ou campaña, coa aceptación ou conformidade da entidade local solicitante, cos servicios prestados.</p>
<p>b) Orixinais ou copias compulsadas das facturas acreditativas do custo total do dito servicio.</p>
<p>c) Copia completa do estudio ou informe obxecto de subvención, así como dos documentos ou informe escrito que acrediten a realización das campañas, de se-lo caso.</p>
<p>d) Declaración complementaria do conxunto de tódalas solicitudes efectuadas ou concedidas para a mesma finalidade procedentes de calquera outra Administración ou ente público nacional ou internacional.</p>
<p>2. A documentación xustificativa deberá remitirse á dirección xeral de Promoción do Emprego no prazo de quince días desde a terminación do servicio prestado e necesariamente antes do 15 de decembro de 2003.</p>
<p>Artigo 11º.-Obrigas das entidades beneficiarias.</p>
<p>As entidades beneficiarias virán obrigadas a:</p>
<p>a) Cumpri-los requisitos establecidos na resolución administrativa de concesión da axuda.</p>
<p>b) Remitirlle á dirección xeral de Promoción do Emprego, ós doce meses do pagamento da subvención, unha memoria descritiva dos obxectivos atinxidos como consecuencia das actividades subvencionadas que acrediten a súa eficacia.</p>
<p>c) Someterse ás actuacións de comprobación efectuadas pola dirección xeral de Promoción do Emprego, e pola Inspección de Traballo e Seguridade Social e ás de control financeiro que corresponden á Intervención Xeral da Comunidade Autónoma e ás previstas na lexislación do Consello de Contas, así como ás que poida efectuar, de se-lo caso, a Comisión e o Tribunal de Contas da Unión Europea.</p>
<p>d) Cumpri-las demais obrigas que poidan derivar da normativa de desenvolvemento desta orde.</p>
<p>Artigo 12º.-Revogación.</p>
<p>O incumprimento total ou parcial de calquera das obrigas, condicións ou finalidades establecidas nesta orde dará lugar ó reintegro total ou parcial, segundo proceda, da subvención percibida e mailos xuros de demora, nas condicións e de conformidade co establecido no texto refundido da Lei de réxime financeiro e orzamentario de Galicia e nas súas normas de desenvolvemento, sen prexuízo do establecido no Real decreto lexislativo 5/2000, do 4 de agosto, polo que se aproba o texto refundido da Lei sobre infraccións e sancións na orde social.</p>
<p>Disposicións adicionais</p>
<p>Primeira.-Para a concesión das axudas previstas nesta orde existe crédito adecuado e suficiente por importe de 760.000,00 euros, con cargo á aplicación 14.04.241A.460.0 dos orzamentos xerais da Comunidade Autónoma de Galicia para o ano 2003.</p>
<p>Segunda.-Se, por calquera causa, no momento no que a comisión de valoración teña que examina-las solicitudes, algún dos seus compoñentes non puidese asistir, será substituído pola persoa que para o efecto designe, o director xeral de Promoción do Emprego.</p>
<p>Terceira.-Non obstante o disposto no artigo 7º, terán preferencia as solicitudes presentadas polas distintas entidades locais afectadas polo accidente do buque Prestige, incluídas no ámbito de aplicación do Real decreto lei 7/2002, do 22 de novembro.</p>
<p>Cuarta.-Apróbase a delegación de atribucións da conselleira de Asuntos Sociais, Emprego e Relacións Laborais no director xeral de Promoción do Emprego para resolve-la concesión ou denegación das axudas e subvencións previstas nesta orde, así como para autoriza-los gastos e propoñe-los correspondentes pagamentos.</p>
<p>Quinta.-As entidades beneficiarias destas axudas están suxeitas ó réxime de infraccións e sancións en materia de subvencións, de conformidade co disposto no artigo 79 do texto refundido da Lei de réxime financeiro e orzamentario de Galicia, aprobado por Decreto lexislativo 1/1999, do 7 de outubro, na redacción dada polo artigo 7º da Lei 8/1999, do 30 de decembro, de medidas fiscais e orzamentarias e de función pública e actuación administrativa.</p>
<p>Disposicións derradeiras</p>
<p>Primeira.-Autorízase o director xeral de Promoción do Emprego para dictar, no ámbito das súas competencias, as resolucións e instruccións necesarias para o desenvolvemento e a execución desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 20 de xuño de 2003.</p>
<p>María José Cimadevila Cea</p>
<p>Conselleira de Asuntos Sociais, Emprego e</p>
<p>Relacións Laborais</p>

