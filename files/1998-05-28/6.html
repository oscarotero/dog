---
date: '1998-05-28'
id: CA6A
page: 5
number: 101
agency: 'CONSELLERÍA DE POLÍTICA TERRITORIAL, OBRAS PÚBLICAS E VIVENDA'
section: III. OUTRAS DISPOSICIÓNS
title: >-
  Resolución do 29 de abril de 1998, da Dirección Xeral de Transportes, pola que
  se establece o módulo que rexerá a expedición das autorizacións de serie VT.
range: Resolución
url: 'https://www.xunta.gal/dog/Publicados/1998/19980528/AnuncioCA6A_gl.html'
---
<p>No ano 1983 a Dirección Xeral de Transportes estableceu para valora-la necesidade de outorgar autorizacións de transporte VT un módulo de 650 habitantes de dereito por cada tarxeta VT.</p>
<p>Desde o dito ano o parque de turismos na nosa comunidade experimentou un incremento espectacular, o que se traduce nun uso máis reducido do taxi e unha minoración dos ingresos para o dito colectivo.</p>
<p>Isto repercute necesariamente en incrementos tarifarios toda vez que os custos fixos dos taxis, que superan o 60 % dos custos totais, tense que repercutir entre menos servicios.</p>
<p>Débese pois deducir que o exceso de oferta nun sector con tarifas fixas conduce a un prexuízo tanto para os transportistas coma para ós usuarios.</p>
<p>É por isto que a Dirección Xeral de Transportes no exercicio das competencias que lle atribúe a lexislación vixente,</p>
<p>ACORDA:</p>
<p>1. Fixa-lo módulo que rexerá a expedición das autorizacións de serie VT en 1.000 habitantes de dereito por cada tarxeta de transporte.</p>
<p>2. As VT correspondentes a concellos cun módulo inferior manterán a súa validez mesmo para os efectos de transmisión da titularidade.</p>
<p>Nembargantes, cando se anule, de oficio ou por instancia de parte, unha autorización VT con residencia nun concello que teña un módulo inferior ó establecido na presente resolución, a dita autorización será amortizada. En consecuencia non se procederá a unha nova adxudicación, salvo no suposto previsto no apartado seguinte.</p>
<p>3. Con carácter excepcional poderanse outorgar autorizacións de transporte VT en concellos que non acaden o módulo 1.000 a petición do propio concello cando a dita petición se fundamente na concorrencia de peculiaridades no concello que imposibiliten</p>
<p>atende-las necesidades de servicio público co módulo establecido con carácter xeral.</p>
<p>4. Co mesmo carácter excepcional poderase xustificar (no estudio previsto no apartado anterior) a creación de licencias municipais e autorizacións VT cando non se acade o módulo xeral, para atende-las necesidades de transporte dunha área ou zona determinada do territorio municipal.</p>
<p>Neste suposto as autorizacións terán unha limitación en canto a un punto de parada fixa situada na dita zona e un calendario e horario de presencia mínima.</p>
<p>5. As solicitudes encadradas nos supostos dos apartados 3º e 4º deberán ser informadas pola Asociación Provincial de Taxis e pola Asociación Local de Autotaxis, cando estea formalmente constituída.</p>
<p>6. Nas solicitudes dos concellos que non encaixen dentro do módulo xeral deberá conterse unha avaliación da rendibilidade hipotética das novas autorizacións e a súa repercusión na explotación das autorizacións vixentes.</p>
<p>A dirección xeral poderá, cando así proceda á vista da rendibilidade hipotética das novas autorizacións e a súa repercusión na explotación das autorizacións preexistentes, mediante un procedemento no que se lles pedirá informe a tódalas partes implicadas, acordar outras fórmulas para dar cobertura ás necesidades de transporte, entre as que se considerará prioritariamente a habilitación para prestar servicios a vehículos provistos de VT e licencia doutro concello mediante un réxime excepcional no que se podería limita-lo calendario, horario e territorio de actuación dos vehículos non residenciados no termo municipal.</p>
<p>7. Con carácter singular, a Dirección Xeral de Transportes poderá outorgar unha autorización serie VT a titulares de licencias municipais cando foran titulares anteriormente de tarxetas VT que caducasen, mesmo cando a solicitude non sexa acorde co módulo 1.000.</p>
<p>Para os ditos efectos a dirección xeral valorará as causas que motivaron a caducidade da autorización e considerará especialmente o informe emitido pola asociación local de autotaxis, ponderando, así mesmo, o informe emitido polo concello.</p>
<p>Santiago de Compostela, 29 de abril de 1998.</p>
<p>Juan Carlos Villarino Tejada</p>
<p>Director xeral de Transportes</p>
<p>4453</p>

