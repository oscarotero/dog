---
date: '2015-08-28'
id: G0164-200815-0005
page: 35073
number: 164
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 19 de agosto de 2015 pola que se ratifica o acordo de extinción da
  Fundación Gaiás-Cidade da Cultura e se dispón a súa inscrición no Rexistro de
  Fundacións de Interese Galego.
range: Orde
url: >-
  https://www.xunta.gal/dog/Publicados/2015/20150828/AnuncioG0164-200815-0005_gl.html
---
<p>Examinado o expediente de extinción da Fundación Gaiás-Cidade da Cultura, adscrita ao protectorado da Consellería de Cultura, Educación e Ordenación Universitaria, resultan os seguintes</p>
    <p>Feitos.</p>
    <p>Primeiro. Con data do 28 de xullo de 2015 tivo entrada na Consellería de Cultura, Educación e Ordenación Universitaria a solicitude de ratificación e posterior inscrición no Rexistro de Fundacións de Interese Galego do acordo de extinción da Fundación Gaiás-Cidade da Cultura, adoptado polo padroado o 19 de xuño de 2015.</p>
    <p>Segundo. A fundación foi constituída en escritura pública do 29 de decembro de 2008 outorgada ante o notario de Santiago de Compostela, Héctor Ramiro Pardo García, co número 3.284 do seu protocolo; foi clasificada de interese cultural por Orde da Consellería de Presidencia, Administracións Públicas e Xustiza do 30 de xuño de 2009 e declarada de interese galego por Orde da Consellería de Cultura e Turismo do 17 de setembro de 2009, e figura inscrita no Rexistro de Fundacións de Interese Galego co número 2009/10.</p>
    <p>Terceiro. De acordo co artigo 6 dos estatutos, os fins da fundación son a promoción, fomento e difusión da cultura de Galicia e a súa relación co exterior, en particular con Europa e Iberoámerica; a promoción, programación, xestión e explotación de actividades culturais, así como a xestión das infraestruturas relacionadas co Centro de Arte Internacional, Museo de Nenos e Nenas e co Centro de Recursos Obradoiro, titularidade da Fundación Cidade da Cultura; e a xestión das actividades complementarias ou a produción dos bens susceptibles de contraprestación que sexan ofertados aos cidadáns nos centros integrantes do complexo Cidade da Cultura.</p>
    <p>Cuarto. O órgano de goberno da fundación, na súa reunión do 19 de xuño de 2015, adoptou o acordo de extinción da fundación por imposibilidade material de realizar os fins fundacionais.</p>
    <p>No expediente tramitado para o efecto consta a seguinte documentación:</p>
    <p>a) Certificación do acordo de extinción adoptado polo padroado.</p>
    <p>b) Memoria xustificativa da concorrencia da causa de extinción.</p>
    <p>c) As contas da fundación na data de adopción do acordo.</p>
    <p>d) Proxecto de distribución dos bens e dereitos resultantes da liquidación.</p>
    <p>e) Informe-proposta do protectorado.</p>
    <p>Consideracións legais.</p>
    <p>Primeiro. A Consellería de Cultura, Educación e Ordenación Universitaria é competente para o exercicio das funcións de protectorado sobre a Fundación Gaiás-Cidade da Cultura, de conformidade co establecido no Decreto 4/2013, do 10 de xaneiro, polo que se establece a estrutura orgánica da Consellería de Cultura, Educación e Ordenación Universitaria, en relación co artigo 47 da Lei 12/2006, do 1 de decembro, de fundacións de interese galego;</p>
    <p>De acordo co disposto no artigo 7.2 b do Decreto 15/2009, do 21 de xaneiro, polo que se aproba o Regulamento do Rexistro de Fundacións de Interese Galego, corresponde á Consellería de Cultura, Educación e Ordenación Universitaria a inscrición na sección correspondente do Rexistro de Fundacións de Interese Galego de todos os actos relativos ás fundacións sobre as cales exerza as funcións de protectorado.</p>
    <p>Segundo. O artigo 44 da Lei 12/2006, do 1 de decembro, de fundacións de interese galego, establece entre as causas de extinción das fundacións a imposibilidade de realización do fin fundacional, sendo necesario para tal efecto o acordo favorable do padroado, ratificado polo protectorado. O dito artigo dispón, así mesmo, que o acordo de extinción se inscribirá no Rexistro de Fundacións de Interese Galego.</p>
    <p>Terceiro. O acordo de extinción adoptouse seguindo os requisitos establecidos na normativa vixente e nos estatutos da fundación, sendo aprobado polo padroado na súa reunión do 19 de xuño de 2015. No expediente tramitado consta a memoria xustificativa da causa de extinción e a demais documentación prevista nos artigos 44 e 45 da Lei 12/2006, no artigo 48 do Decreto 14/2009, do 21 de xaneiro, polo que se aproba o Regulamento de fundacións de interese galego.</p>
    <p>Cuarto. No exercicio da facultade prevista no artigo 45 dos estatutos, o padroado da fundación acorda que os bens e dereitos resultantes da liquidación sexan destinados á Fundación Cidade da Cultura de Galicia baixo a identificación dun fondo sen personalidade xurídica, Fondo Gaiás da Empresa Galega, ao ter a dita fundación a condición de entidade beneficiaria de mecenado de conformidade co previsto nos artigos 16 a 25 da Lei 49/2002, de réxime fiscal das entidades sen fins lucrativos.</p>
    <p>Polo exposto, e de conformidade co establecido na Lei 12/2006, do 1 de decembro, de fundacións de interese galego, no Decreto 14/2009, do 21 de xaneiro, polo que se aproba o Regulamento de fundacións de interese galego, e no Decreto 15/2009, da mesma data, polo que se aproba o Regulamento do Rexistro de Fundacións de Interese Galego, e demais normativa de xeral aplicación, </p>
    <h2>DISPOÑO:</h2>
    <p>Primeiro. Ratificar o acordo de extinción da Fundación Gaiás-Cidade da Cultura, adoptado polo padroado da fundación na súa reunión do 19 de xuño de 2015.</p>
    <p>Segundo. Ordenar a inscrición da extinción no Rexistro de Fundacións de Interese Galego, sección da Consellería de Cultura, Educación e Ordenación Universitaria.</p>
    <p>Terceiro. Declarar como destinataria dos bens e dereitos resultantes da liquidación a Fundación Cidade da Cultura de Galicia baixo a identificación dun fondo sen personalidade xurídica, Fondo Gaiás da Empresa Galega.</p>
    <p>Contra esta orde, que pon fin á vía administrativa, poderá interpoñerse recurso contencioso-administrativo ante o Tribunal Superior de Xustiza de Galicia, no prazo de dous meses, de conformidade co disposto na Lei 29/1998, do 13 de xullo, reguladora da xurisdición contencioso-administrativa, sen prexuízo de que, con carácter potestativo, poida interpoñerse recurso de reposición ante o conselleiro de Cultura, Educación e Ordenación Universitaria no prazo dun mes, segundo o disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 19 de agosto de 2015 </p>
    <footer><p>P.D. (Orde do 25.1.2012; DOG núm. 27, do 8 de febreiro)<br>Jesús Oitavén Barcala<br>Secretario xeral técnico da Consellería de Cultura,<br>Educación e Ordenación Universitaria</p></footer>

