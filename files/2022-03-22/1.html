---
date: '2022-03-22'
id: G0532-160322-0001
page: 18925
number: 56
agency: 'Consellería de Medio Ambiente, Territorio e Vivenda'
section: I. Disposicións xerais.
title: >-
  DECRETO 34/2022, do 10 de marzo, polo que se modifica o Decreto 61/2021, do 8
  de abril, polo que se regula o informe de avaliación dos edificios e se crea o
  Rexistro Galego de Informes de Avaliación dos Edificios.
range: Decreto
url: >-
  https://www.xunta.gal/dog/Publicados/2022/20220322/AnuncioG0532-160322-0001_gl.html
---
<p>O Estatuto de autonomía de Galicia, no seu artigo 27.3, atribúe á Comunidade Autónoma de Galicia a competencia exclusiva en materia de ordenación do territorio, urbanismo e vivenda. Por tanto, é competencia autonómica establecer o marco xeral da regulación do informe de avaliación dos edificios, dentro do seu ámbito territorial.</p>
    <p>O Decreto 61/2021, do 8 de abril, polo que se regula o informe de avaliación dos edificios e se crea o Rexistro Galego de Informes de Avaliación dos Edificios, en vigor desde o 20 de maio de 2021, pretende regular o informe de avaliación de edificios como instrumento que acredita a situación en que se atopa un edificio, regulado no capítulo II do título preliminar da Lei 1/2019, do 22 de abril, de rehabilitación e rexeneración e renovación urbanas de Galicia.</p>
    <p>Na disposición transitoria primeira do citado decreto establécese que os concellos que así o consideren, en función do número e da antigüidade dos edificios do seu municipio, así como dos seus medios e necesidades, poderán establecer un calendario para a presentación gradual dos IAE dos edificios que, na entrada en vigor deste decreto, xa conten cunha antigüidade de máis de 50 anos e sempre que non supere os prazos seguintes:</p>
    <p>– Ata 1 ano desde a entrada en vigor deste decreto, para os edificios catalogados.</p>
    <p>– Ata 3 anos desde a entrada en vigor deste decreto, para o resto dos edificios con máis de 50 anos.</p>
    <p>Ante as limitacións establecidas como consecuencia da pandemia da COVID- 19 para realizar as reunións das xuntas das comunidades de persoas propietarias de edificios, o prazo establecido, para os edificios catalogados, na citada disposición transitoria primeira pode resultar insuficiente, polo que se considerou a conveniencia de ampliar o dito prazo, no seo do Pleno do Observatorio da Vivenda de Galicia, constituído polas persoas con representación das administracións públicas con competencias na materia e os representantes de entidades, institucións ou asociacións que agrupan persoas físicas ou xurídicas que teñen a consideración de axentes da edificación na Lei 38/1999, do 5 de novembro, de ordenación da edificación, así como as axencias e as administracións da propiedade inmobiliaria, como profesionais da intermediación inmobiliaria.</p>
    <p>O decreto estrutúrase nun artigo único, polo que se modifica a citada disposición transitoria, unha disposición derrogatoria, que derroga cantas disposicións de igual ou inferior categoría se opoñan ao disposto neste decreto, e unha disposición derradeira que, en virtude da natureza da regulación contida neste decreto, que consiste unicamente na modificación dos prazos da citada disposición transitoria e pola urxencia debida á proximidade da finalización do prazo que agora se modifica, prevé a súa entrada en vigor o mesmo día da súa publicación no Diario Oficial de Galicia.</p>
    <p>Na súa virtude, por proposta da conselleira de Medio Ambiente, Territorio e Vivenda, de acordo co Consello Consultivo de Galicia, logo da deliberación do Consello da Xunta de Galicia na súa reunión do día dez de marzo de dous mil vinte e dous,</p>
    <h2>DISPOÑO:</h2>
    <p>Artigo único. Modificación da disposición transitoria primeira do Decreto 61/2021, do 8 de abril, polo que se regula o informe de avaliación dos edificios e se crea o Rexistro Galego de Informes de Avaliación dos Edificios</p>
    <p>A disposición transitoria primeira do Decreto 61/2021, do 8 de abril, polo que se regula o informe de avaliación dos edificios e se crea o Rexistro Galego de Informes de Avaliación dos Edificios, queda redactada nos seguintes termos:</p>
    <p>«Disposición transitoria primeira. Implantación gradual da obriga do informe de avaliación dos edificios</p>
    <p>Os concellos que así o consideren, en función do número e da antigüidade dos edificios do seu municipio, así como dos seus medios e necesidades, poderán establecer un calendario para a presentación gradual dos IAE dos edificios que, na entrada en vigor deste decreto, xa conten cunha antigüidade de máis de 50 anos, sempre que non supere o prazo de 3 anos desde a entrada en vigor deste decreto».</p>
    <p>Disposición derrogatoria. Derrogación de disposicións normativas</p>
    <p>Quedan derrogadas cantas disposicións de igual ou inferior categoría se opoñan ao disposto neste decreto.</p>
    <p>Disposición derradeira. Entrada en vigor</p>
    <p>Este decreto entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, dez de marzo de dous mil vinte e dous</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ángeles Vázquez Mejuto<br>Conselleira de Medio Ambiente, Territorio e Vivenda</p>

