---
date: '2013-04-01'
id: C3K1-260313-0001
page: 9376
number: 62
agency: Consellería de Sanidade
section: I. Disposicións xerais.
title: >-
  ORDE do 25 de marzo de 2013 pola que se desenvolve a estrutura organizativa de
  Xestión Integrada de Vigo.
range: Orde
url: >-
  https://www.xunta.gal/dog/Publicados/2013/20130401/AnuncioC3K1-260313-0001_gl.html
---
<p>Polo Decreto 168/2010, do 7 de outubro, regúlase a estrutura organizativa de xestión integrada como instrumento de organización no ámbito periférico do Servizo Galego de Saúde. </p>
    <p>Estas estruturas de xestión sanitaria asumen a xestión funcional dos recursos, as prestacións e os programas de atención sanitaria, sociosanitaria e de promoción e protección da saúde na zona de influencia. </p>
    <p>Así mesmo, foi creada a estrutura organizativa de Xestión Integrada de Vigo e definido o seu ámbito de actuación. </p>
    <p>No decreto de creación desta estrutura establécese que a estrutura directiva de xestión integrada está formada por órganos unipersoais e colexiados. Como órganos unipersoais están a Xerencia de Xestión Integrada, a Dirección de Procesos Asistenciais, a Dirección de Recursos Económicos e a Dirección de Recursos Humanos. </p>
    <p>No Decreto 168/2010 tamén se sinala que poderán existir outras unidades directivas dependentes dos órganos antes citados, no caso de que se considere necesario, segundo o desenvolvemento e a complexidade das xerencias. </p>
    <p>Na súa virtude, de acordo co establecido na Lei 16/2010, do 17 de decembro, de organización e funcionamento da Administración xeral e do sector público autonómico de Galicia, e no decreto antes citado, por proposta da Xerencia do Servizo Galego de Saúde, </p>
    <h2>DISPOÑO:</h2>
    <p>Artigo 1. Obxecto</p>
    <p>Esta orde ten por obxecto o desenvolvemento da estrutura organizativa de Xestión Integrada de Vigo, de conformidade co establecido no decreto polo que se crea e regula a dita estrutura. </p>
    <p>Artigo 2. Xerencia de Xestión Integrada</p>
    <p>Da Xerencia de Xestión Integrada de Vigo dependerán: </p>
    <p>a) A Subdirección de Sistemas de Información. </p>
    <p>b) A Subdirección de Calidade, Atención ao Paciente e Admisión.</p>
    <p>Artigo 3. Dirección de Procesos Asistenciais</p>
    <p>1. Da Dirección de Procesos de Enfermaría dependerán catro subdireccións.</p>
    <p>2. Dependendo das Direccións de Procesos con Ingreso, de Procesos sen Ingreso e Urxencias, e de Soporte, poderán existir catro subdireccións. A adscrición de cada unha destas subdireccións será realizada polo xerente de Xestión Integrada, segundo as necesidades asistenciais e logo da aprobación pola presidenta do Servizo Galego de Saúde. </p>
    <p>Artigo 4. Dirección de Recursos Económicos</p>
    <p>Da Dirección de Recursos Económicos dependerán dúas subdireccións. </p>
    <p>Artigo 5. Dirección de Recursos Humanos</p>
    <p>Da Dirección de Recursos Humanos dependerá unha subdirección</p>
    <p>Disposición adicional única. Proceso de extinción</p>
    <p>Para os efectos do disposto na disposición transitoria segunda do Decreto 168/2010, do 7 de outubro, a extinción das actuais xerencias de atención primaria e do Complexo Hospitalario Universitario de Vigo e o efectivo funcionamento da estrutura organizativa de xestión integrada de Vigo producirase no momento da entrada en vigor desta orden.</p>
    <p>Disposición derradeira</p>
    <p>Esta orde entrará en vigor o día seguinte ao da súa publicación no Diario Oficial de Galicia. </p>
    <p>Santiago de Compostela, 25 de marzo de 2013 </p>
    <footer><p>Rocío Mosquera Álvarez<br>Conselleira de Sanidade</p></footer>

