---
date: '2000-05-08'
id: 98B6
page: 7
number: 87
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 27 de abril de 2000 pola que se clasifica como de interese social a
  Fundación Progreso. De Amigos da Escola Pública.
range: Orde
url: 'https://www.xunta.gal/dog/Publicados/2000/20000508/Anuncio98B6_gl.html'
---
<p>Visto o expediente de clasificación da Fundación Progreso. De Amigos da Escola Pública, con domicilio na Coruña.</p>
<p>Supostos de feito.</p>
<p>1. A fundación, en escrito do 25 de xaneiro de 2000, formulou solicitude de clasificación para efectos da súa inscrición no Rexistro de Fundacións de Interese Galego.</p>
<p>2. A fundación foi constituída en escritura pública outorgada na Coruña, o día 30 de decembro de 1999, ante o notario Luis Santiago Gil Carnicer, co número catro mil douscentos sesenta e oito do seu protocolo, por Juan José Sánchez Arévalo, José Luis Méndez Romeu, José Luis Mañana Varela, Francisco Javier Ramírez Núñez, Agustín Antonio Lorenzo López e José Luis González Fernández; interveñen todos no seu propio nome e dereito.</p>
<p>3. Segundo consta no artigo 6 dos seus estatutos, o obxecto da fundación é, entre outros, promove-lo modelo da escola pública na sociedade galega como forma máis eficaz de fomenta-los valores de igualdade, tolerancia e solidariedade no marco dunha cidadanía participativa e laica.</p>
<p>4. O padroado da fundación estará constituído por Juan José Sánchez Arévalo como presidente, José Luis Méndez Romeu como vicepresidente, José Luis Mañana Varela como secretario, Javier Ramírez Núñez como tesoureiro e Agustín Lorenzo López e José Luis González Fernández como vocais.</p>
<p>5. A comisión integrada polos secretarios xerais de tódalas consellerías elevoulle ó conselleiro da Presidencia e Administración Pública proposta de clasificación como de interese social da Fundación Progreso. De Amigos da Escola Pública, dado o seu obxecto e finalidade, polo que, cumpríndose os requisitos esixidos na Lei 7/1983, do 22 de xuño, e na Lei 11/1991, do 8 de novembro, de reforma da lei anterior, de réxime das fundacións de interese galego, e segundo establece o artigo 32.1º e 2º do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, procede a súa clasificación como de interese social e a súa adscrición á Consellería de Educación e Ordenación Universitaria.</p>
<p>Fundamentos de dereito.</p>
<p>1. O artigo 34 da Constitución española recoñece o dereito de fundación para fins de interese xeral de acordo coa lei, e o artigo 27.26º do Estatuto de autonomía para Galicia outórgalle competencia exclusiva sobre o réxime das fundacións de interese galego.</p>
<p>2. De acordo co disposto no artigo 32.2º.c) do Decreto 248/1992, do 18 de xuño, polo que se aproba o Regulamento de organización e funcionamento do protectorado das fundacións de interese galego, correspóndelle a esta consellería a clasificación da</p>
<p>fundación e a adscrición á consellería correspondente, que exercerá plenamente o protectorado sobre ela.</p>
<p>3. Á vista do que antecede, pódense considerar cumpridas as finalidades tanto legais como regulamentarias establecidas para o caso, de acordo coa proposta realizada pola Comisión de Secretarios Xerais na súa reunión do día 25 de abril de 2000.</p>
<p>Vista a Constitución española de 1978, o Estatuto de autonomía de Galicia (Lei orgánica 1/1981, do 6 de abril); a Lei 7/1983, do 22 de xuño, e a Lei 11/1991, do 8 de novembro, de reforma da anterior, de réxime das fundacións de interese galego, así como as demais normas de desenvolvemento e de xeral aplicación.</p>
<p>Na súa virtude,</p>
<p>DISPOÑO:</p>
<p>Clasificar como de interese social a Fundación Progreso. De Amigos da Escola Pública e adscribila á Consellería de Educación e Ordenación Universitaria, que exercerá plenamente o protectorado sobre ela.</p>
<p>Santiago de Compostela, 27 de abril de 2000.</p>
<p>Jaime Pita Varela</p>
<p>Conselleiro da Presidencia e Administración Pública</p>

