---
date: '2007-11-08'
page: 17
number: 216
agency: 'CONSELLERÍA DE PRESIDENCIA, ADMINISTRACIÓNS PÚBLICAS E XUSTIZA'
section: III. OUTRAS DISPOSICIÓNS
title: >-
  Decreto 207/2007, do 18 de outubro, polo que se declara a urxente ocupación,
  para efectos de expropiación forzosa, pola Deputación Provincial da Coruña,
  dos bens e dereitos necesarios para a realización das obras do proxecto de
  ampliación da plataforma e mellora do trazado da estrada provincial 8202 das
  Galanas a Cacheiras, do punto quilométrico 0,000 ao punto quilométrico 4,490.
range: Decreto
---
<p>A Deputación Provincial da Coruña, en sesión que tivo lugar o día vinte e dous de febreiro de dous mil seis, aprobou o proxecto de ampliación da plataforma e mellora do trazado da estrada provincial 8202 das Galanas a Cacheiras, do punto quilométrico 0,000 ao punto quilométrico 4,490 e, na sesión do vinte e seis de abril de dous mil sete, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ao abeiro do disposto no artigo 52 da Lei de expropiación forzosa.</p>
<p>Os bens en que se concreta a declaración de urxente ocupación están determinados no expediente que se someteu a información pública.</p>
<p>Que o dito expediente tivo entrada na Consellería de Presidencia, Administracións Públicas e Xustiza, e que contén a xustificación acreditativa da motivación para a declaración de urxente ocupación.</p>
<p>Que o expediente foi tratado na comisión de secretarios xerais previa á súa elevación ao Consello da Xunta de Galicia.</p>
<p>Que o expediente contén a documentación a que se refire o artigo 1 da Orde do 7 de decembro de 1983, sobre declaracións de urxente ocupación, así como a exixida no artigo 3 da Lei 11/1996, do 27 de decembro, de medidas de disciplina orzamentaria.</p>
<p>En consecuencia, considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, xa que, segundo sinala a deputación, a actuación é necesaria co fin de evitar o altísimo risco de accidentes, tanto para o tráfico rodado como para o peonil, á hora de circular pola estrada, debido á existencia, entre outros extremos, de varias zonas con curvas de raio moi pequeno que, unido a puntos de escasa visibilidade en que conflúen varias estradas, provocan un trazado moi deficiente e perigoso.</p>
<p>A competencia para a declaración da urxente ocupación correspóndelle ao Consello da Xunta de Galicia, segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Presidencia, Administracións Públicas e Xustiza, e logo de deliberación do Consello da Xunta de Galicia na súa reunión do día dezaoito de outubro de dous mil sete,</p>
<p>DISPOÑO:</p>
<p>Artigo único.</p>
<p>De conformidade co disposto no artigo 52 da Lei de expropiación forzosa, declárase a urxente ocupación, para efectos de expropiación forzosa, pola Deputación Provincial da Coruña, dos bens e dereitos concretados no expediente administrativo instruído para o efecto e necesarios para a execución das obras do proxecto de ampliación da plataforma e mellora do trazado da estrada provincial 8202 das Galanas a Cacheiras, do punto quilométrico 0,000 ao punto quilométrico 4,490, debendo, de ser o caso, unha vez ocupados os terreos necesarios, obter as autorizacións que fosen necesarias dos organismos competentes, con carácter previo ao inicio das obras.</p>
<p>Santiago de Compostela, dezaoito de outubro de dous mil sete.</p>
<p>Emilio Pérez Touriño</p>
<p>Presidente</p>
<p>José Luis Méndez Romeu</p>
<p>Conselleiro de Presidencia, Administracións</p>
<p>Públicas e Xustiza</p>

