---
date: '1996-06-14'
id: 766A
page: 5868
number: 117
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 16 de abril de 1996, da Delegación Provincial de Pontevedra,
  pola que se dispón a publicación no Diario Oficial de Galicia do convenio
  colectivo extraestatutario ou de eficacia limitada do sector de comercio de
  mobles.
range: Resolución
url: 'https://www.xunta.gal/dog/Publicados/1996/19960614/Anuncio766A_gl.html'
---
<p>Visto o texto do convenio colectivo para o sector de comercio de mobles, que tivo entrada nesta delegación provincial o día 3-1-1996, subscrito en representación da parte económica pola Asociación Provincial do Comercio do Moble, e da parte social, unicamente pola central sindical CC.OO., e que foi declarado convenio colectivo extraestatutario polo Xulgado do Social número catro de Vigo, mediante a sua sentencia do 4 de marzo do presente ano. De conformidade co disposto no artigo 59.4º da Lei 30/1992, do 26 de novembro, de réxime xurídico das administracións públicas e do procedemento administrativo común, dado que por haber empresas e traballadores descoñecidos que puidesen ter interese lexítimo na adhesión ó devandito convenio de eficacia limitada, esta Delegación Provincial de Pontevedra, entende que debe dicta-la presente resolución para efectos da publicidade do devandito convenio, e en tal sentido,</p>
<p>ACORDA:</p>
<p>Dispoñe-la súa publicación no Diario Oficial de Galicia, como convenio colectivo extraestatutario ou de eficacia limitada, para os efectos de xeral coñecemento.</p>
<p>Vigo, 16 de abril de 1996.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo de traballo para o sector de comercio de mobles. Pontevedra</p>
<p>Artigo 1º.-Partes asinantes.</p>
<p>Son partes asinantes do presente convenio a central sindical CC.OO., en representación dos traballadores, e a Asociación Provincial de Empresas do Comercio do Moble, en representación de los empresarios del sector.</p>
<p>Artículo 2º.-Ámbito territorial.</p>
<p>O presente convenio afectará a tódalas empresas relacionadas coa actividade de comercio de mobles da provincia de Pontevedra.</p>
<p>Artículo 3º.-Ámbito funcional.</p>
<p>O presente convenio regulará as relacións laborais de tódalas empresas recollidas pola ordenanza de traballo para o comercio e que estean encadradas no sector de venda de mobles da provincia de Pontevedra.</p>
<p>Artigo 4º.-Ámbito persoal.</p>
<p>O convenio afectará a totalidade do persoal técnico, administrativo, subalterno e obreiro do comercio de mobles.</p>
<p>Artigo 5º.-Efectos económicos.</p>
<p>O presente convenio entrará en vigor ós 20 días da súa sinatura, sen prexuízo da súa publicación no DOG, se ben os seus efectos económicos se retrotaerán ó 1º de xaneiro de 1995.</p>
<p>Artigo 6º.-Duración.</p>
<p>A duración deste convenio será dun ano, contado a partir do 1 de xaneiro de 1995, e os seus efectos rematarán o 31 de decembro de 1995.</p>
<p>Artigo 7º.-Rescisión e revisión.</p>
<p>O convenio poderá rescindirse mediante o previo aviso formulado no tempo e forma, de acordo coa lexislación vixente, cunha antelación dun mes á data de remate da súa vixencia.</p>
<p>Artigo 8º.-Absorción.</p>
<p>Os aumentos concedidos polo presente convenio abosorberán os que, por imperativo legal, se impuxesen posteriormente, durante a vixencia del.</p>
<p>Artigo 9º.-Salarios.</p>
<p>Todo o persoal afectado polo convenio percibirá, desde o 1º de xaneiro de 1995, as retribución consignadas na táboa anexa ó convenio, incrementadas, se é o caso, co plus de antigüidade.</p>
<p>Artigo 10º.-Revisión salarial.</p>
<p>En caso de que o IPC rexistrase o 31 de decembro de 1995 un incremento, respecto ó 31 de decembro de 1994, superior ó catro por cento, o dito exceso servirá de base para a negociación do ano 1996.</p>
<p>Para iso, no momento da negociación do convenio colectivo do ano 1996, procederase a cuantifica-lo dito exceso, calculado sobre os salarios utilizados</p>
<p>para realiza-los aumentos pactados para 1995. A cuantificación do dito exceso engadiráselles ós salarios vixentes o 31 de decembro de 1995 e sobre a cantidade resultante calcularanse os incrementos salariais para 1996.</p>
<p>Artigo 11º.-Antigüidade.</p>
<p>Os aumentos periódicos por anos de servicio consistirán en cuadrienios, na contía do cinco por cento do salario base correspondente á categoría na que está clasificado.</p>
<p>Artigo 12º.-Gratificacións extraordinarias.</p>
<p>O persoal afectado por este convenio percibirá anualmente tres gratificacións extraordinarias, polo importe dunha mensualidade cada unha, nos meses de marzo (paga de beneficios), xullo e decembro, que se aboarán conforme o salario do convenio máis antigüidade, se é o caso.</p>
<p>Artigo 13º.-Xornada laboral.</p>
<p>A xornada laboral semanal será de 40 horas de traballo efectivo, en xornada diaria, continuada ou partida. Cando por razóns obxectivas sexa necesario, as partes negociarán outros sistemas de cómputo e control, respectándose, en todo caso, o tempo máximo semanal mencionado.</p>
<p>O horario de traballo fixarase en cada empresa tendo en conta que a prestación do servicio se realizará de luns a sábado pola mañá.</p>
<p>Artigo 14º.-Vacacións.</p>
<p>O persoal afectado polo presente convenio terá dereito a 30 días naturais de vacacións anuais, para desfrutar, preferentemente, entre os meses de xuño a setembro, ambos incluídos.</p>
<p>Para a elección de quenda por parte dos traballadores, seguirase en cada centro de traballo unha orde rotativa de preferencia, de tal forma que, quen tivo preferencia na elección de quenda o pasado ano pasa a se-lo último á hora de elixir quenda no presente. Acórdase un aviso previo mínimo de 60 días, para o establecemento da correspondente quenda de vacacións.</p>
<p>Artigo 15º.-Plus de transporte.</p>
<p>Establécese para todo o persoal das empresas afectadas por este convenio un plus de transporte de trescentas sesenta e sete pesetas por día efectivo de traballo (incluído o sábado), polo que non se terá dereito a este plus os días que non se asista ó traballo.</p>
<p>Artigo 16º.-Gratificación especial ós escaparatistas.</p>
<p>O persoal non contratado como escaparatista que non obstante realice con carácter normal a función de ornamentación de escaparates nos establecementos terá dereito, en concepto de gratificación especial, a un plus do 10% do seu salario base.</p>
<p>Artigo 17º.-Condicións máis beneficiosas.</p>
<p>Tendo a consideración de bases mínimas as establecidas neste convenio, serán respectadas as condicións máis beneficiosas que as empresas afectadas por el lle tivesen xa concedidas ó seu respectivo persoal.</p>
<p>Artigo 18º.-Roupa de traballo.</p>
<p>As empresas facilitaranlle ó seu persoal dúas vestimentas ó ano en concepto de uniformes ou útiles de traballo, ou o seu equivalente en metálico, se é o caso.</p>
<p>Artigo 19º.-Licencias.</p>
<p>Os traballadores terán dereito a unha licencia retribuída de ata un máximo de catro días naturais ó ano, por necesidade de atender persoalmente asuntos propios que non admitan demora, téndose en conta para iso os desprazamentos que o traballador teña que facer e as demais circunstancias que no caso concorran.</p>
<p>Esta licencia, demostrada a súa indubidable necesidade, concederanse no acto, sen prexuízo das sancións que poidan impoñérselle ó traballador que alegue causas que resulten falsas, de acordo co establecido ó respecto na actual ordenanza laboral de comercio.</p>
<p>Igualmente, nos casos de morte ou enterramento de cónxuxe, ascendentes, descendentes ou irmáns, así como enfermidade grave do cónxuxe, pais e fillo, e parto de esposa, os traballadores terán dereito a unha licencia retribuída de ata cinco días naturais, téndose en conta para iso os desprazamentos que o traballador teña que realizar e as demais circunstancias que no caso concorran.</p>
<p>Así mesmo, o traballador terá dereito a unha licencia retribuída dun día, sen necesidade de ser xustificada. A dita licencia non poderá ser acumulable a períodos vacacionais e deberá ser solicitada cunha antelación de 10 días, polo menos.</p>
<p>Esta última licencia desaparecerá automaticamente do convenio, no suposto de que se produza con carácter xeral e a nivel nacional unha reducción da xornada.</p>
<p>Artigo 20º.-Días 24 e 31 de decembro.</p>
<p>Os traballadores afectados por este convenio desfrutarán de descanso as tardes dos días 24 e 31 de decembro. As citadas tardes consideraranse aboables e non recuperables.</p>
<p>Estas licencias desaparecen automaticamente do convenio, no suposto de que se produza, con carácter xeral e a nivel nacional, unha reducción da xornada.</p>
<p>Artigo 21º.-Saídas de viaxe e axudas de custo.</p>
<p>O persoal ó que se lle confire algunha comisión de servicio fóra da súa residencia habitual de traballo terá dereito a que se lle aboen os gastos que</p>
<p>efectuase, logo de presentación dos xustificantes correspondentes.</p>
<p>En compensación daqueles gastos que non sexa posible xustificar, o persoal terá dereito, ademais, a unhas axudas de custo de 280 ptas. e 441 ptas. diarias, respectivamente, segundo que o desprazamento sexa por media xornada ou completa.</p>
<p>Artigo 22º.-Desconto en compras.</p>
<p>O desconto mínimo nas compras que realice o persoal nas súas respectivas empresas será do quince por cento sobre o prezo de venda ó público, agás nos artigos de oferta ou rebaixa; respectaranse as situacións máis favorables que se veñan dando.</p>
<p>Artigo 23º.-Comisión paritaria.</p>
<p>De acordo co establecido no artigo 85 do Estatuto dos traballadores, créase unha comisión paritaria integrada por un presidente, un secretario e dous vocais pola representación dos empresarios e outros dous pola representación dos traballadores, coa asesoría correspondente.</p>
<p>Esta comisión constituirase no prazo de 15 días seguintes ó da aprobación do convenio.</p>
<p>Vigo, decembro de 1995.</p>
<p>TÁBOA SALARIAL ANEXA DO CONVENIO COLECTIVO DE TRABALLO PROVINCIAL PARA O SECTOR DE COMERCIO DE MOBLES DE PONTEVEDRA</p>
<p>Vixencia do 1º de xaneiro de 1995 ó 31 de decembro de 1995.</p>
<table><tbody><tr><td>Categorías</td><td>Salario
mensual</td></tr>
</tbody></table>
<table><tbody><tr><td>-Grupo I</td></tr>
<tr><td>Encargado</td><td>78.532</td></tr>
<tr><td>Viaxante</td><td>77.760</td></tr>
<tr><td>Dependente</td><td>78.145</td></tr>
<tr><td>Axudante de dependente</td><td>77.371</td></tr>
<tr><td>Traballadores en formación (por 30 horas
semais de traballo efectivo, RD 1992/1984):</td></tr>
<tr><td>De 16 anos</td><td>30.051</td></tr>
<tr><td>De 17 anos</td><td>47.681</td></tr>
<tr><td>-Grupo II</td></tr>
<tr><td>Oficial administrativo</td><td>78.145</td></tr>
<tr><td>Auxiliar administrativo</td><td>77.287</td></tr>
<tr><td>Aspirante</td><td>77.371</td></tr>
<tr><td>Auxiliar de caixa de máis de 22 anos</td><td>77.760</td></tr>
<tr><td>Auxiliar de caixa ata 22 anos</td><td>77.371</td></tr>
<tr><td>-Grupo III</td></tr>
<tr><td>Delineante</td><td>78.145</td></tr>
<tr><td>Profesional de oficio de 1ª</td><td>78.145</td></tr>
<tr><td>Profesional de oficio de 2ª</td><td>77.760</td></tr>
<tr><td>Mozo especializado</td><td>77.448</td></tr>
<tr><td>Mozo</td><td>77.371</td></tr></tbody></table>* Os choferes percibirán o salario correspondente ás categorías de profesional de oficio de 1ª ou 2ª, de acordo co seu carné de conducir.
<p>4325</p>

