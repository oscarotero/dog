---
date: '2004-12-29'
page: 18
number: 252
agency: CONSELLERÍA DE PESCA E ASUNTOS MARÍTIMOS
section: I. DISPOSICIÓNS XERAIS
title: >-
  Decreto 305/2004, do 11 de novembro, polo que se amplían os prazos de
  elaboración de determinados plans de continxencias establecidos no Decreto
  438/2003, do 13 de novembro, polo que se aproba o Plan Básico de Continxencias
  por Contaminación Mariña para a defensa dos recursos pesqueiros, marisqueiros,
  paisaxísticos, acuícolas e ambientais de Galicia.
range: Decreto
---
<p>As disposicións transitorias primeira, segunda e terceira do Decreto 438/2003, do 13 de novembro, polo que se aproba o Plan Básico de Continxencias por Contaminación Mariña para a defensa dos recursos pesqueiros, marisqueiros, paisaxísticos, acuícolas e ambientais de Galicia establecen un prazo de seis meses para que os portos e as instalacións industriais, municipais e análogas elaboren os correspondentes plans de continxencias, que deberán incardinarse nos plans de rías que para tal efecto elabore a propia Administración en igual prazo.</p>
<p>Con posterioridade á publicación do Decreto 438/2003, do 13 de novembro, aprobouse o Real decreto 253/2004, do 13 de febreiro, polo que se establecen medidas de prevención e loita contra a contaminación nas operacións de carga, descarga e manipulación de hidrocarburos no ámbito marítimo e portuario, no que se establece o prazo de seis meses, que finaliza o 15 de febreiro de 2005, para que as autoridades e empresas afectadas polo seu ámbito de aplicación elaboren o plan interior de continxencias e estudo de condicións ambientais, instrumentos que deberán ser aprobados polo órgano competente da comunidade autónoma do territorio no que se sitúa a instalación.</p>
<p>Coa finalidade de lograr a debida coordinación co plan estatal, faise necesario proceder á ampliación dos prazos establecidos nas disposicións transitorias do Decreto 438/2003, do 13 de novembro.</p>
<p>En consecuencia, por proposta do conselleiro de Pesca e Asuntos Marítimos e logo de deliberación do Consello de Galicia na súa reunión do día once de novembro de dous mil catro</p>
<p>DISPOÑO:</p>
<p>Artigo 1º</p>
<p>Amplíase o prazo de elaboración do plan interior establecido na disposición transitoria primeira do Decreto 438/2003, do 13 de novembro, polo que se aproba o Plan Básico de Continxencias por Contaminación Mariña para a defensa dos recursos pesqueiros, marisqueiros, paisaxísticos, acuícolas e ambientais de Galicia ata o 15 de febreiro de 2005.</p>
<p>Artigo 2º</p>
<p>Amplíase o prazo de elaboración do plan de porto establecido na disposición transitoria segunda do</p>
<p>Decreto 438/2003, do 13 de novembro, polo que se aproba o Plan Básico de Continxencias por Contaminación Mariña para a defensa dos recursos pesqueiros, marisqueiros, paisaxísticos, acuícolas e ambientais de Galicia ata o 15 de febreiro de 2005.</p>
<p>Artigo 3º</p>
<p>Amplíase o prazo de elaboración dos plans de ría establecido na disposición transitoria terceira do Decreto 438/2003, do 13 de novembro, polo que se aproba o Plan Básico de Continxencias por Contaminación Mariña para a defensa dos recursos pesqueiros, marisqueiros, paisaxísticos, acuícolas e ambientais de Galicia ata o 15 de agosto de 2005.</p>
<p>Disposición derradeira</p>
<p>Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, once de novembro de dous mil catro.</p>
<p>Manuel Fraga Iribarne</p>
<p>Presidente</p>
<p>Enrique César López Veiga</p>
<p>Conselleiro de Pesca e Asuntos Marítimos</p>

