---
date: '1999-07-13'
id: C576
page: 9
number: 133
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 204/1999, do 25 de xuño, polo que se acorda a mutación demanial do
  inmoble coñecido como Caseta de Legoeiro da ponte romana na estrada OU-420 km
  0,1, termo municipal de Ourense.
range: Decreto
url: 'https://www.xunta.gal/dog/Publicados/1999/19990713/AnuncioC576_gl.html'
---
<p>A través do Real decreto 3317/1982, do 24 de xullo, sobre traspaso de funcións e servicios do Esta-</p>
<p>do á Comunidade Autónoma de Galicia en materia de estradas (BOE nº 292, do 6 de decembro), foi transferido o inmoble denominado Caseta de Legoeiro da ponte romana.</p>
<p>Mediante o Decreto 156/1982, do 15 de decembro, sobre asunción e asignación de competencias (DOG nº 1, do 14 de xaneiro de 1983), adscríbese á Consellería de Ordenación do Territorio e Obras Públicas o dito inmoble. Na actualidade, despois dos distintos cambios na estructura orgánica da Xunta de Galicia, atópase adscrito á Consellería de Política Territorial, Obras Públicas e Vivenda.</p>
<p>Posto de manifesto pola antedita consellería que o inmoble non resulta necesario na actualidade para o exercicio das súas competencias e constando a petición suscrita pola Consellería de Cultura, Comunicación Social e Turismo na que solicita a súa adscrición para dependencias da Dirección Xeral de Turismo, procede, de conformidade co disposto no artigo 12 da Lei 3/1985, do 12 de abril, do patrimonio da Comunidade Autónoma de Galicia, acorda-la mutación do destino do inmoble descrito no encabezamento.</p>
<p>En virtude do anteriormente exposto, por proposta do conselleiro de Economía e Facenda logo de deliberación do Consello da Xunta de Galicia na súa reunión do día vintecinco de xuño de mil novecentos noventa e nove,</p>
<p>DISPOÑO:</p>
<p>Artigo 1º</p>
<p>Acórdase a mutación de destino do inmoble coñecido como Caseta de Legoeiro da ponte romana, sito na estrada OU-420, km 0,1, termo municipal de Ourense, co fin de destinalo a dependencias administrativas da Dirección Xeral de Turismo.</p>
<p>Artigo 2º</p>
<p>Adscríbese o antedito inmoble á Consellería de Cultura, Comunicación Social e Turismo, que posuirá as facultades de administración, xestión e conservación deste.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para dar efectividade ó disposto no presente decreto.</p>
<p>Santiago de Compostela, vintecinco de xuño de mil novecentos noventa e nove.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

