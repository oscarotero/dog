---
date: '2020-11-16'
id: C3Q2-091120-0001
page: 45337
number: 231
agency: Instituto Galego da Vivenda e Solo
section: VI. Anuncios. a) Administración autonómica.
title: >-
  RESOLUCIÓN do 9 de novembro de 2020, da Comisión Provincial de Vivenda de
  Ourense, de inicio do proceso de selección de persoas adxudicatarias de tres
  vivendas de promoción pública, cualificadas en casco histórico, para o
  expediente OU-2016/CH-01, no concello de Ourense.
range: Resolución
url: >-
  https://www.xunta.gal/dog/Publicados/2020/20201116/AnuncioC3Q2-091120-0001_gl.html
---
<p>De conformidade co establecido no artigo 22 do Decreto 1/2010, do 8 de xaneiro, polo que se regula o Rexistro Único de Demandantes de Vivenda de Galicia e a adxudicación das vivendas protexidas, a Comisión Provincial de Vivenda de Ourense, en sesión do 6 de novembro de 2020,</p>
    <h2>ACORDA:</h2>
    <p>Iniciar o proceso de selección das persoas adxudicatarias de tres vivendas de protección oficial de promoción pública, que se desenvolverá de conformidade cos seguintes criterios:</p>
    <p>Primeiro. Características das vivendas</p>
    <p>1. Número de vivendas: 3.</p>
    <p>2. Localización das vivendas: rúa Vilar, números 3 (unha vivenda) e 5 (dúas vivendas), de Ourense.</p>
    <p>3. Tipoloxía das vivendas e composición da unidade convivencial: </p>
    <p>• Unha vivenda de 3 dormitorios: para unidades convivenciais de 4 ou máis membros.</p>
    <p>• Unha vivenda de 2 dormitorios: para unidades convivenciais de 3 membros.</p>
    <p>• Unha vivenda de 1 dormitorio: para unidades convivenciais de 1 ou 2 membros.</p>
    <p>4. Características das vivendas:</p>
    <p>• Vivenda situada na rúa Vilar, nº 3 (unifamiliar): 89,39 m², 2 dormitorios (plantas baixa, 1ª e 2ª). Ten como anexo a praza de garaxe número 138, situada no soto 1, do edificio sinalado cos números 1, 3, 5, 7, 9 e 11 da rúa Rafael Dieste, de Ourense.</p>
    <p>• Vivendas situada na rúa Vilar, nº 5:</p>
    <p>– Planta 1ª: 50,65 m², 1 dormitorio. Ten como anexo un rocho na pranta baixa do edificio, así como a praza de garaxe número 140, situada no soto 1, do edificio sinalado cos números 1, 3, 5, 7, 9 e 11 da rúa Rafael Dieste, de Ourense.</p>
    <p>– Planta 2ª e ático: 98,78 m², 3 dormitorios. Ten como anexo un rocho na pranta baixa do edificio, así como a praza de garaxe número 142, situada no soto 1, do edificio sinalado cos números 1, 3, 5, 7, 9 e 11 da rúa Rafael Dieste, de Ourense.</p>
    <p>Segundo. Cualificación das vivendas</p>
    <p>A promoción obtivo a cualificación definitiva como vivendas de promoción pública en virtude da resolución da xefa territorial de Ourense do IGVS de data 29 de setembro de 2020.</p>
    <p>Terceiro. Réxime de adxudicación das vivendas da promoción</p>
    <p>As vivendas adxudicaranse en arrendamento.</p>
    <p>Cuarto. Condicións xerais das persoas beneficiarias</p>
    <p>1. Poderán acceder a estas VPP as persoas, nacionais ou estranxeiras, maiores de idade ou menores emancipados, con plena capacidade de obrar que, como titulares dunha unidade familiar ou convivencial, reúnan os seguintes requisitos:</p>
    <p>a) Atoparse inscrito ou anotado á data desta resolución de inicio no Rexistro único de demandantes de vivenda de Galicia, na sección 2ª, como demandantes de vivendas de protección oficial de promoción pública de núcleos rurais e cascos históricos, para o concello de Ourense como concello preferente. </p>
    <p>b) Ter ingresos ponderados por unidade familiar ou de convivencia entre 1,0 e 3,5 veces o IPREM.</p>
    <p>c) Residir ou traballar no concello do Ourense, agás no caso de emigrantes que desexen retornar e que acrediten residir fóra de Galicia por un tempo non inferior a cinco anos.</p>
    <p>d) Carecer calquera membro da unidade familiar ou de convivencia de vivenda en calidade de propietario, agás que se dean algunha das seguintes circunstancias:</p>
    <p>– Acreditar que a vivenda de que se dispón sexa inhabitable, insuficiente ou inadecuada nos termos especificados na Resolución do 14 de setembro de 2012, do Instituto Galego da Vivenda e Solo. Se resulta adxudicatario queda obrigado a ofertar ao IGVS a dita vivenda.</p>
    <p>– Habitar unha vivenda suxeita a expediente de expropiación ou desafiuzamento xudicial ou administrativo non imputable ao interesado, ou ben ocupar aloxamentos provisionais como consecuencia de situacións de emerxencia ou remodelación que impliquen a perda da vivenda.</p>
    <p>e) Non atoparse en algunha destas circunstancias, referidas a calquera membro da unidade familiar ou de convivencia:</p>
    <p>– Que xa fosen titulares de VPP e a perdesen como consecuencia dun procedemento de desafiuzamento, resolución de contrato tramitado polo IGVS ou a allease por calquera causa, coa excepción de cambio de residencia por motivos laborais, ou outros xustificados, a xuízo da Comisión Provincial.</p>
    <p>– Que sexan titulares de bens inmobles de natureza rústica ou urbana suxeitos ao imposto sobre bens inmobles que teñan un valor catastral superior a 30.000 euros.</p>
    <p>2. Sen prexuízo do anterior, será requisito para a adxudicación da vivenda, manter a vixencia da inscrición ao longo de todo o proceso de selección, de xeito que a falta de renovación da inscrición, de resultar obrigado a iso nos termos do artigo 15 do Decreto 1/2010, en calquera momento anterior ao acordo de adxudicación definitiva, determinará a perda do dereito ao acceso á vivenda.</p>
    <p>Quinto. Condicións xerais de carácter económico</p>
    <p>a) Os contratos de arrendamento terán unha vixencia de 7 anos prorrogables por períodos anuais, e estará prohibido, en todo caso, a cesión ou subarrendamento, total ou parcial. A contravención desta prohibición dará lugar á resolución do contrato de arrendamento, con independencia das sancións a que houbera lugar.</p>
    <p>b) A renda inicial anual será a que resulte de lle aplicar o 3 % ao que sería o prezo de venda da vivenda e anexos, se é o caso, determinado de acordo co establecido no Decreto 253/2007.</p>
    <p>c) A firmeza da adxudicación estará condicionada á sinatura do correspondente contrato de arrendamento, previo pagamento por parte do adxudicatario da fianza correspondente.</p>
    <p>Sexto. Procedemento de adxudicación e data do sorteo</p>
    <p>De acordo co previsto no Decreto 1/2010, o procedemento de adxudicación será o de sorteo entre todas as persoas inscritas ou anotadas no Rexistro Único de Demandantes que reúnan as condicións descritas no punto cuarto desta resolución.</p>
    <p>O sorteo, de ser o caso, terá lugar ante notario o día 18 de novembro de 2020, nas dependencias da Área Provincial do IGVS, rúa Sáenz Díez, número 1, de Ourense, agás indispoñibilidade do fedatario autorizante, en cuxo caso se publicará a nova data do sorteo na páxina web do IGVS. </p>
    <p>A lista de espera da quenda xeral estará integrada por 3 membros en cada lote e manterá a súa vixencia ata o día 30 de xuño de 2021 ou ata que se realice un novo sorteo de vacantes. </p>
    <p>Ademais de polo transcurso do prazo, a lista de espera caducará automaticamente cando se esgote por non quedaren integrantes aos que ofertar as vivendas.</p>
    <p>Unha vez rematado o sorteo, procederase á publicación da lista provisional de adxudicatarios e a lista de espera, e realizados os trámites previstos nos artigos 24 e 25 do Decreto 1/2010, esta Comisión Provincial ditará resolución aprobatoria das listas definitivas de adxudicatarios.</p>
    <p>O feito de resultar adxudicatario/a provisional no sorteo non determinará a condición de adxudicatario/a definitivo/a, mentres non se acredite que se reúnen os requisitos sinalados no criterio cuarto desta resolución.</p>
    <p>En caso de renuncia ou incumprimento doutros requisitos, procederase á exclusión da unidade familiar ou convivencial da lista, cos efectos previsto no artigo 73.3 da Lei 8/2012, de vivenda de Galicia, se é o caso.</p>
    <p>Sétimo. Reservas</p>
    <p>Non se fai ningunha reserva das establecidas nos artigos 74 da Lei 8/2012 e 34 do Decreto 253/2007.</p>
    <p>Octavo. Lotes</p>
    <p>De acordo co previsto no artigo 22.2.h) do mencionado Decreto 1/2010, do 8 de xaneiro, establécense 3 lotes, segundo o número de dormitorios das vivendas, e realizarase un sorteo diferenciado para cada un deles, atendendo á seguinte orde: </p>
    <p>– Primeiro: a vivenda de 3 dormitorios (para unidades convivenciais de 4 ou máis membros).</p>
    <p>– Segundo: a vivenda de 2 dormitorios (para unidades convivenciais de 3 membros).</p>
    <p>– Terceiro: a vivenda de 1 dormitorio (para unidades convivenciais de 1 ou 2 membros).</p>
    <p>No caso de que nalgún dos lotes non houbese unidades convivenciais co número de membros especificados para cada un deles, ou ben habendo algunha, se produza posteriormente a renuncia á vivenda adxudicada, esta poderá ser asignada a outra unidade convivencial que figure incluída no lote seguinte, segundo a orde establecida para as reservas.</p>
    <p>Noveno. Publicidade e reclamacións</p>
    <p>A resolución de inicio do procedemento de adxudicación publicarase no Diario Oficial de Galicia, e as sucesivas publicacións, incluída a dita resolución de inicio do procedemento, a lista de persoas adxudicatarias provisionais resultante do sorteo, e a resolución da lista definitiva de persoas adxudicatarias e de espera, de acordo cos artigos 22.1 e 24.3 do Decreto 1/2010, do 8 de xaneiro, publicaranse no taboleiro de anuncios do concello, no da área provincial do Instituto Galego da Vivenda e Solo, e na páxina web do organismo.</p>
    <p>Esta publicidade substituirá as notificacións persoais de conformidade co previsto no artigo 45 da Lei 39/2015, do 1 de outubro, de procedemento administrativo común das administracións públicas.</p>
    <p>Tras a publicación da lista provisional na forma indicada, os/as solicitantes que se consideren prexudicados/as no seu dereito disporán dun prazo de dez días para presentar reclamación ante a Comisión Provincial de Vivenda, que deberá adoptar a resolución que proceda no prazo máximo de tres meses.</p>
    <p>A lista definitiva publicarase de igual forma que a lista provisional. A resolución aprobatoria porá fin á vía administrativa. Contra esta resolución, poderase interpor recurso de reposición no prazo dun (1) mes, de conformidade co establecido no artigo 123 da Lei 39/2015, do 1 de outubro, do procedemento administrativo común das administracións públicas ou recurso contencioso-administrativo no prazo de dous (2) meses ante o órgano xurisdiccional.</p>
    <p>Décimo. Adxudicación de vivendas e prazo para renunciar</p>
    <p>A adxudicación seralle notificada ás persoas interesadas e deberá conter, entre outros, os seguintes datos: tipo de vivenda, superficie útil, réxime de adxudicación e prezo de renda.</p>
    <p>Para os efectos do previsto no artigo 28.2 do Decreto 1/2010, establecese un prazo de quince (15) días para que, en caso de resultar adxudicatario definitivo dunha destas vivendas, o interesado poida renunciar a ela ou, no caso de aceptala, efectuar o ingreso dos impostos e gastos que procedan no caso de compravenda.</p>
    <p>Décimo primeira. Actuación revisora</p>
    <p>Correspóndelle á Comisión Provincial de Vivenda a revisión das adxudicacións de vivendas nos casos en que se observe que a dita adxudicación se produciu tendo en conta datos falseados ou incompletos.</p>
    <p>A falsidade ou ocultación na achega de datos dará lugar á incoación do oportuno expediente sancionador coas consecuencia e efectos que figuran na Lei 8/2012, do 29 de xuño, de vivenda de Galicia.</p>
    <p>Ourense, 9 de novembro de 2020</p>
    <footer><p>Victoria Núñez López<br>Presidenta da Comisión Provincial de Vivenda</p></footer>

