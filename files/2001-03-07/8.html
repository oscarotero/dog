---
date: '2001-03-07'
id: 3B5A
page: 2
number: 47
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 23 de febreiro de 2001 pola que se establece un programa de apoio ás
  iniciativas de emprego de base tecnolóxica (Iebts).
range: Orde
url: 'https://www.xunta.gal/dog/Publicados/2001/20010307/Anuncio3B5A_gl.html'
---
<p>A Xunta de Galicia, no exercicio da competencia en materia de emprego atribuída en virtude do disposto nos artigos 29.1º e 30 do Estatuto de autonomía para Galicia e de acordo co establecido nos artigos 38, 40, 131, 149.1º.7 e 13 da Constitución, e logo</p>
<p>da asunción das funcións e servicios do Estado en materia de xestión do traballo, o emprego e a formación en virtude dos sucesivos reais decretos de traspaso, a través da Consellería de Familia e Promoción do Emprego, Muller e Xuventude, vén desenvolvendo un conxunto integral de medidas activas de emprego dirixidas a fomenta-la estabilidade, a xeración de novos postos de traballo e a cultura emprendedora, seguindo as directrices e a estratexia europea para o emprego.</p>
<p>A competencia en materia de política activa de emprego mediante a instrumentalización de programas de axuda ou apoio á xeración de emprego e</p>
<p>a inserción laboral correspóndelle á citada consellería en virtude do disposto no Decreto 488/1997, do 26 de decembro, modificado polo Decreto 117/1999, do 25 de abril e polo Decreto 202/2000, do 21 de xullo.</p>
<p>Neste plano de actuación, o novo obxectivo estratéxico da Unión Europea fixado no Cumio de Lisboa que tivo lugar o 23 e 24 de marzo de 2000 de prepara-lo paso a unha sociedade e economía baseada no coñecemento como motor do crecemento, da competitividade e do emprego, esixe, na perspectiva e no ámbito das políticas activas de emprego, adoptar medidas que permitan aproveita-los beneficios e oportunidades que o contexto da nova economía supón para a xeración de máis e mellores empregos.</p>
<p>Nesta estratexia debe salientarse que en Galicia, desde o ano 1998, xa se puxo en marcha un programa de incentivos á contratación en prácticas e para a innovación tecnolóxica co obxecto de promove-la incorporación de recursos humanos cualificados que acheguen coñecementos tecnolóxicos e valor engadido neste aspecto ás empresas xa existentes.</p>
<p>Para seguir avanzando e dar resposta á potencialidade de creación de emprego no contexto da nova economía, considerouse imprescindible articular novas medidas encamiñadas a fomentar e estimula-lo espírito innovador e emprendedor, principalmente entre os investigadores e titulados universitarios de calquera área do coñecemento científico, técnico ou humanístico, e impulsa-lo desenvolvemento de proxectos innovadores con orientación científica e tecnolóxica, con perspectivas de negocio, susceptibles de transformarse en empresa e de crear de forma directa novos postos de traballo.</p>
<p>Co dito fin, e como medida activa de emprego, esta orde ten por obxecto establece-lo programa de apoio ás iniciativas de emprego de base tecnolóxica (Iebts), que se configura como un instrumento para impulsa-lo espírito emprendedor no trinomio investigación, tecnoloxía e emprego, mediante o aproveitamento intensivo e na colaboración das diferentes estructuras que xa existen tanto na Consellería de Familia e Promoción do Emprego, Muller e Xuventude e noutros departamentos da Xunta de Galicia, como nas tres universidades galegas e noutras entidades vinculadas á innovación, á tecnoloxía e á iniciativa emprendedora, prevíndose mecanismos de acompañamento, asesoramento e avaliación técnica: rede de técnicos de emprego especializados en iniciativas de emprego de base tecnolóxica, consultores de apoio e un comité consultivo integrado por un grupo de expertos para a avaliación técnica dos proxectos.</p>
<p>Tamén se establece un marco específico de axudas económicas para facilita-la creación de postos de traballo nas Iebts, así como o procedemento para a súa cualificación e inscrición rexistral.</p>
<p>Polo anterior e no exercicio das facultades que me confire o artigo 34 da Lei 1/1983, do 22 de febreiro, da Xunta e do seu presidente,</p>
<p>DISPOÑO:</p>
<p>Capítulo I</p>
<p>Ámbito de aplicación</p>
<p>Artigo 1º.-Obxecto e finalidade.</p>
<p>1. Esta orde ten por obxecto articula-lo programa de apoio ás iniciativas de emprego de base tecnolóxica (Iebts), establece-los instrumentos e mecanismos de apoio e de avaliación técnica dos proxectos e regula-lo procedemento para a súa cualificación e o rexistro administrativo específico.</p>
<p>2. O programa de apoio ás iniciativas de emprego de base tecnolóxica (Iebts) ten por finalidade promove-la cultura emprendedora na interconexión, investigación, tecnoloxía e creación de emprego, favorecendo e impulsando a creación de novos postos de traballo en empresas de carácter innovador na Comunidade Autónoma de Galicia.</p>
<p>Artigo 2º.-Requisitos das Iebts.</p>
<p>1. Os proxectos empresariais para que poidan ser cualificados como Iebts deberán reuni-los seguintes requisitos:</p>
<p>a) Que teñan condicións de viabilidade técnica, económica, financeira e comercial.</p>
<p>b) Que a actividade, producto ou servicio teña carácter innovador e contido científico e/ou tecnolóxico.</p>
<p>Os proxectos poderán desenvolve-la súa actividade en calquera sector económico sempre que se trate dun negocio intensivo en coñecemento que precise actividades I+D e/ou de innovación tecnolóxica.</p>
<p>c) Que se trate da constitución dunha empresa privada de nova creación, baixo calquera forma xurídica, con centros de traballo na Comunidade Autónoma de Galicia.</p>
<p>d) Que o cadro de persoal inicial previsto, ó constituírse en empresa, sexa inferior a 50 traballadores e supoña a incorporación, como mínimo, dun titulado universitario por cada catro traballadores.</p>
<p>e) E, que supoñan a creación de emprego estable para persoas desempregadas inscritas como demandantes de emprego no Servicio Público de Emprego.</p>
<p>2. A cualificación dun proxecto empresarial como Iebts, logo do informe do comité creado para o efecto, corresponderalle á Consellería de Familia e Promoción do Emprego, Muller e Xuventude de acordo co procedemento establecido nesta orde.</p>
<p>Artigo 3º.-Axudas e subvencións.</p>
<p>1. Os promotores ou as empresas resultantes dos ditos proxectos, calquera que sexa a forma xurídica que adopten, sempre que se constitúan e inicien a súa actividade no prazo dun ano desde que o proxecto empresarial foi cualificado como Iebts ou,</p>
<p>de se-lo caso, no que se estableza na resolución de cualificación ou na complementaria que se dicte para o efecto, poderán acollerse ás liñas de axudas e subvencións que estableza a Consellería de Familia e Promoción do Emprego, Muller e Xuventude para a promoción e impulso das iniciativas de emprego reguladas nesta orde, de acordo cos requisitos, condicións e prazos que se establezan para os distintos tipos de axuda nas correspondentes ordes de convocatoria.</p>
<p>2. Ademais dos mecanismos de asesoramento técnico e acompañamento inicial previstos nesta orde, dentro do marco das políticas activas de emprego, instrumentarase unha liña específica de incentivos á creación de emprego nas Iebts.</p>
<p>As axudas concederanse en atención ó numero de postos de traballo creados para desempregados e poderán consistir en:</p>
<p>a) Axudas á creación directa de emprego estable.</p>
<p>b) Subvencións financeiras de reducción de xuros de préstamos para financiar investimentos en activo fixo. Os préstamos deberán formalizarse con entidades financeiras que teñan subscrito convenio para o dito fin coa Consellería de Familia e Promoción do Emprego, Muller e Xuventude.</p>
<p>Establecerase unha contía máxima por cada posto de traballo estable.</p>
<p>c) Axudas económicas para o mantemento do emprego, que se determinarán en función da existencia de gastos de aluguer, adquisición ou compra de local nos dous primeiros anos de funcionamento.</p>
<p>Establecerase unha contía fixa por mes e posto de traballo creado, cun límite máximo por proxecto e anualidade.</p>
<p>d) Subvencións por asistencia técnica para a contratación de expertos técnicos de alta cualificación.</p>
<p>Establecerase unha contía máxima por proxecto e calcularase en atención ó custo salarial correspondente a dúas anualidades.</p>
<p>e) Axudas en atención ó custo de funcións xerenciais externas, nas modalidades de titoría, cursos de formación empresarial, estudios de mercado, organización, comercialización, diagnose ou outros de natureza análoga.</p>
<p>f) Axudas económicas para facilita-la financiamento dos gastos para o inicio e posta en marcha da actividade. A contía da axuda fixarase nunha porcentaxe do custo cun límite máximo variable en atención ó número de postos de traballo.</p>
<p>3. As empresas resultantes dos proxectos empresariais cualificados como Iebts, poderán acollerse ós programas de emprego e formación que se articulen para facilita-la incorporación con carácter estable de persoal cualificado e con formación específica nas técnicas e especialidades da actividade, producto ou servicio das empresas novas innovadoras de base tecnolóxica.</p>
<p>Capítulo II</p>
<p>Instrumentos e mecanismos de apoio</p>
<p>e avaliación técnica</p>
<p>Artigo 4º.-Asesoramento e acompañamento.</p>
<p>1. Dentro da rede de técnicos de emprego impulsada pola Consellería de Familia e Promoción do Emprego, Muller e Xuventude, integrarase un equipo coordinado de técnicos especializados en iniciativas de emprego de base tecnolóxica, coa función de prestar apoio ós promotores para facilita-la materialización do seu proxecto innovador en empresa, mediante accións de acompañamento e asesoramento técnico especializado e personalizado durante a fase inicial de elaboración do plan de empresa e durante os primeiros anos de funcionamento e lanzamento da actividade.</p>
<p>2. Na fase de preparación do proxecto, o promotor deberá presentar unha memoria técnica e económica do proxecto empresarial ante un dos técnicos de emprego especializados en proxectos empresariais de base tecnolóxica.</p>
<p>A memoria debera conte-los datos de identificación e descrición do proxecto, os aspectos técnicos de producción e comercialización, o grao de avance científico ou tecnolóxico que representa, a previsión de postos de traballo que se crearán, así como unha descrición detallada dos aspectos económicos e financeiros que avalen a viabilidade do proxecto, e un breve curriculum dos promotores.</p>
<p>O técnico de emprego, logo do oportuno apoio e asesoramento, emitirá informe sobre o proxecto, que deberá xuntarse á solicitude de cualificación como Iebts.</p>
<p>Artigo 5º.-Consultores de apoio.</p>
<p>1. Os consultores de apoio realizarán o estudio sobre a viabilidade técnica, económica e financeira dos proxectos empresariais que se presenten para a súa cualificación como Iebts.</p>
<p>2. Os consultores de apoio serán designados pola Consellería de Familia e Promoción do Emprego, Muller e Xuventude, entre profesionais de recoñecida experiencia con capacidade e solvencia para a avaliación tecnolóxica e empresarial do proxecto. Poderán ser técnicos de emprego daqueles ós que se refire o artigo anterior.</p>
<p>Artigo 6º.-Comité de Iebts.</p>
<p>1. O Comité de Iebts, de carácter consultivo para a avaliación técnica dos próxectos, estará formado por un presidente, ata 8 vocais e un secretario. Este último actuará con voz e sen voto.</p>
<p>A súa composición será a seguinte:</p>
<p>Presidente:</p>
<p>O director xeral de Fomento do Emprego, que poderá delegar en calquera dos vocais representantes da Administración autonómica.</p>
<p>Vocais:</p>
<p>-1 representante da Consellería de Familia e Promoción do Emprego, Muller e Xuventude.</p>
<p>-1 representante da Secretaría Xeral de Investigación e Desenvolvemento.</p>
<p>-Ata 6 vocais externos designados pola Consellería de Familia e Promoción do Emprego, Muller e Xuventude, entre expertos das universidades galegas e doutras entidades vinculadas á investigación, á tecnoloxía e á iniciativa emprendedora.</p>
<p>Actuará como secretario un funcionario da Consellería de Familia e Promoción do Emprego, Muller e Xuventude.</p>
<p>2. O Comité de Iebts reunirase cantas veces sexa preciso para a análise e avaliación técnica dos proxectos en virtude de convocatoria do seu presidente.</p>
<p>Ás reunións do Comité de Iebts poderán asistir, con voz e sen voto, cando sexan convocados, os consultores de apoio dalgúns dos proxectos incluídos na correspondente orde do día e os promotores.</p>
<p>3. O réxime de funcionamento axustarase ó disposto no capítulo II do título II, da Lei 30/1992, do 26 de novembro, do réxime xurídico das administracións públicas e do procedemento administrativo común.</p>
<p>Capítulo III</p>
<p>Procedemento de cualificación de Iebts</p>
<p>Artigo 7º.-Solicitude de cualificación.</p>
<p>1. Poderán solicita-la cualificación como Iebts os promotores dos proxectos empresariais e as empresas constituídas dentro dun prazo máximo dun ano anterior á data da presentación da solicitude de cualificación, sempre que non iniciasen a actividade.</p>
<p>2. As solicitudes de cualificación como Iebts dirixiranse ó órgano competente para resolver e presentaranse, no modelo normalizado que figura como anexo desta orde, por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>As ditas solicitudes deberá ir xunto coa seguinte documentación:</p>
<p>a) DNI do promotor e, de se-lo caso, poder para actuar en nome da persoa xurídica que representa.</p>
<p>b) Memoria técnica e económica explicativa do proxecto ou plan de empresa.</p>
<p>c) Informe do técnico de emprego especializado en Iebts que prestou o apoio e asesoramento.</p>
<p>d) Declaración do promotor da data prevista para a constitución da empresa e da prevista para o inicio da actividade.</p>
<p>3. Se a solicitude non estivese debidamente cuberta ou non se xunta a documentación sinalada no artigo anterior, requirirase o interesado para que</p>
<p>nun prazo de 10 días emende a falta ou presente os documentos preceptivos, con indicación de que, se así non o fixese, será tido por desistido da súa petición, de conformidade co preceptuado no artigo 71 da Lei de réxime xurídico das administracións públicas e do procedemento administrativo común, dictándose resolución para o efecto.</p>
<p>Artigo 8º.-Análise de viabilidade dos proxectos.</p>
<p>Unha vez completa a solicitude a Consellería de Familia e Promoción do Emprego, Muller e Xuventude encargará o estudio de viabilidade técnica, económica e financeira do proxecto empresarial ó consultor de apoio.</p>
<p>O estudio non terá carácter vinculante e deberá elaborarse no prazo de 20 días, este prazo poderá ser ampliado, ata 10 días máis, cando concorran circunstancias especiais que así o aconsellen.</p>
<p>Artigo 9º.-Informe do Comité de Iebts.</p>
<p>Unha vez elaborado o estudio de viabilidade polo consultor de apoio, o Comité de Iebts emitirá informe sobre o carácter innovador, a orientación científica ou tecnolóxica, as perspectivas de negocio e a potencialidade de crecemento e de creación de emprego do proxecto.</p>
<p>No caso de que se xulgue conveniente poderase solicitar do promotor ou do consultor de apoio unha ampliación ou aclaración sobre a viabilidade ou sobre calquera outro aspecto do proxecto que poida resultar de interese, así como un segundo informe emitido por outro consultor. Neste suposto a análise definitiva e o informe do comité realizarase logo da presentación da correspondente documentación.</p>
<p>O Comité de Iebts emitirá informe sobre tódolos proxectos que se sometan á súa consideración.</p>
<p>Artigo 10º.-Competencia, resolución e recurso administrativo.</p>
<p>1. A competencia para coñecer e resolver sobre as solicitudes de cualificación de iniciativas de emprego de base tecnolóxica (Iebts), corresponderalle ó director xeral de Fomento do Emprego da Consellería de Familia e Promoción do Emprego, Muller e Xuventude.</p>
<p>2. Logo da tramitación e instrucción oportuna o órgano competente dictará resolución motivada sobre a cualificación ou non do proxecto como Iebts.</p>
<p>3. O prazo para resolver será de tres meses contados desde a data de entrada da solicitude no rexistro do órgano competente para a súa tramitación.</p>
<p>Transcorrido o dito prazo sen que recaese resolución expresa, poderase entender estimada a solicitude de cualificación.</p>
<p>4. Contra as resolucións dictadas neste procedemento poderase interpoñer recurso de alzada no prazo dun mes, desde a súa notificación, ante a conselleira de Familia e Promoción do Emprego, Muller e Xuventude.</p>
<p>Capítulo IV</p>
<p>Rexistro administrativo de Iebts</p>
<p>Artigo 11º.-Rexistro administrativo de Iebts.</p>
<p>1. Na Dirección Xeral de Fomento do Emprego da Consellería de Familia e Promoción do Emprego, Muller e Xuventude, levarase un rexistro administrativo de Iebts, no que se inscribirán os proxectos empresariais cualificados como iniciativas de emprego de base tecnolóxica.</p>
<p>2. A inscrición no rexistro administrativo farase de oficio e practicarase na mesma data en que se cualifique o proxecto empresarial como Iebts, facéndose constar, como mínimo, a seguinte información:</p>
<p>a) Número de rexistro que se lle asigna e data de cualificación.</p>
<p>b) Datos de identificación do proxecto/empresa, con indicación do nome ou razón social, domicilio social e localidade.</p>
<p>c) Definición, obxecto e actividade económica e descrición do contido científico ou tecnolóxico do proxecto.</p>
<p>d) Número previsto de postos de traballo que se van crear.</p>
<p>e) Identificación dos promotores do proxecto.</p>
<p>f) Vencemento do prazo para constituírse en empresa e/ou inicia-la súa actividade.</p>
<p>3. As inscricións numeraranse correlativamente e constarán de nove díxitos, correspondendo os dous primeiros ó número de identificación da Comunidade Autónoma, os tres seguintes expresarán a orde secuencial, e os catro últimos indicarán o ano no que se cualifica e inscribe o proxecto empresarial e a continuación identificarase coas siglas Iebts.</p>
<p>4. Na resolución pola que se cualifique o proxecto empresarial como Iebts deberá constar expresamente o número de inscrición e a data do vencemento para constituírse en empresa e/ou inicia-la actividade productiva.</p>
<p>Artigo 12º.-Inicio da actividade e comunicación ó rexistro.</p>
<p>1. Os promotores deberán constituí-la empresa correspondente e inicia-la actividade productiva obxecto do proxecto no prazo dun ano desde a data de cualificación do proxecto como Iebts; agás que, logo da proposta do Comité de Iebts, na resolución de cualificación se estableza outro distinto.</p>
<p>Cando circunstancias técnicas debidamente xustificadas así o aconsellen, logo da solicitude do interesado, e logo do informe do Comité de Iebts, poderase autoriza-la ampliación do prazo concedido para o inicio da actividade mediante resolución complementaria á de cualificación.</p>
<p>Transcorrido o prazo que se estableza na resolución de cualificación, ou na complementaria que se dicte para o efecto, sen que se constitúa ou se inicie a actividade, a cualificación quedará sen efecto, pro</p>
<p>cedéndose a practica-lo correspondente asento rexistral.</p>
<p>2. As empresas que teñan a súa orixe en proxectos cualificados como Iebts poderán constituírse baixo calquera forma xurídica.</p>
<p>Entenderase que unha empresa está constituída desde o momento da súa inscrición no correspondente Rexistro Mercantil ou, se é o caso, no Rexistro de Cooperativas. Cando se trate de empresario individual ou comunidade de bens, cando cause alta no censo de Facenda.</p>
<p>Entenderase que inicia a súa actividade productiva cando cause alta no imposto de actividades económicas.</p>
<p>3. O promotor do proxecto ou a empresa resultante está obrigada a comunicarlle á Dirección Xeral de Fomento do Emprego da Consellería de Familia e Promoción do Emprego, Muller e Xuventude a data da súa constitución e/ou do inicio da actividade dentro dos 15 días seguintes a aquel en que se produzan estas. As ditas circunstancias anotaranse no rexistro.</p>
<p>Disposicións adicionais</p>
<p>Primeira.-A memoria técnica e económica que se presente ante o técnico de emprego e a que se xunte á solicitude de cualificación deberán axustarse ós modelos tipo que facilite a Consellería de Familia e Promoción do Emprego, Muller e Xuventude.</p>
<p>Segunda.-Cando as características dos proxectos o requiran e concorran circunstancias excepcionais que así o aconsellen, a proposta do Comité de Iebts, poderán cualificarse proxectos empresariais cun cadro de persoal inicial de 50 ou máis traballadores.</p>
<p>Nestes supostos, agás nas axudas á creación directa de emprego estable, para o cálculo da contía das subvencións previstas no artigo 3.1 desta orde non se terán en conta os empregos que superen o límite xeral de 50 traballadores.</p>
<p>Terceira.-Ademais dos supostos previstos no artigo 7.1 desta orde, poderán solicita-la cualificación como Iebts as empresas en funcionamento que iniciaran a súa actividade entre o 1 de marzo de 2000 e a data de entrada en vigor desta orde, sempre que reúnan os requisitos sinalados no artigo 2 da orde e presenten a solicitude de cualificación antes do 20 de abril de 2001.</p>
<p>Disposicións derradeiras</p>
<p>Primeira.-Facúltase o director xeral de Fomento do Emprego, para que dicte, no ámbito das súas competencias, as resolucións e aclaracións necesarias para o desenvolvemento e o cumprimento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 23 de febreiro de 2001.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>

