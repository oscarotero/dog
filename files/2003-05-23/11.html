---
date: '2003-05-23'
id: 11ADA
page: 6
number: 99
agency: UNIVERSIDADE DE VIGO
section: III. OUTRAS DISPOSICIÓNS
title: Resolución do 15 de maio de 2003 de delegación de competencias.
range: Resolución
url: 'https://www.xunta.gal/dog/Publicados/2003/20030523/Anuncio11ADA_gl.html'
---
<p>A Lei orgánica 6/2001, do 21 de decembro, de universidades (LOU) asígnalles ós rectores das universidades unha parte importante das competencias que a autonomía universitaria lles confire ós órganos universitarios. Así mesmo, os estatutos da Universidade de Vigo desenvolven especificamente as competencias do rector.</p>
<p>A actividade administrativa da Universidade de Vigo leva consigo unha concentración de funcións na persoa do seu rector que aconsella, dado o seu volume, recorrer á delegación de competencias sen esquece-lo debido respecto dos principios que informan a actividade administrativa e que a nosa constitución recolle no seu artigo 103.1º.</p>
<p>A delegación de competencias permite a axilización administrativa necesaria que redunda en beneficio tanto da Administración coma dos administrados, dentro do máis rigoroso respecto das garantías xurídicas que a tutela dos intereses públicos esixe.</p>
<p>Na súa virtude, facendo uso das facultades que me confire o artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, os estatutos desta universidade e demais disposicións de xeral aplicación, este rectorado decide dicta-la seguinte resolución:</p>
<p>I. Delegación a favor da secretaria xeral e dos vicerrectores.</p>
<p>1. Con independencia das competencias que lle recoñecen a LOU e os estatutos desta universidade:</p>
<p>Deléganse na secretaria xeral as seguintes competencias:</p>
<p>a) A dependencia funcional da asesoría xurídica, sendo este o camiño que se debe seguir para o pedi</p>
<p>mento de consultas e informes que deba render aquela ós órganos colexiados e unipersoais, así como ós restantes membros da comunidade universitaria.</p>
<p>b) A sinatura de certificacións supletorias dos títulos propios.</p>
<p>c) A expedición de certificados de actos presuntos.</p>
<p>d) A sinatura das resolucións que autoricen ou deneguen as rectificacións das actas académicas.</p>
<p>e) As materias de protocolo.</p>
<p>f) A representación oficial da universidade diante dos poderes públicos en materia xudicial e administrativa.</p>
<p>g) Delegación da sinatura en resolucións rectorais polas que se resolvan pedimentos de alumnos en relación con súa actividade académica, agás os relativos ó rendemento académico dos estudiantes.</p>
<p>h) As relativas ós rexistros da universidade.</p>
<p>i) A coordinación da matrícula e a proposta de calendario escolar.</p>
<p>2. Deléganse no vicerrector de Investigación as seguintes competencias:</p>
<p>a) A proposta, formalización e contratación de proxectos europeos.</p>
<p>b) O relacionado coas bolsas de estudios, tanto das propias coma das autonómicas, nacionais e internacionais, convocando e resolvendo as primeiras e solicitando e informando as restantes.</p>
<p>c) A promoción e avaliación da investigación.</p>
<p>d) As relativas ó servicio de biblioteca e publicacións.</p>
<p>e) As de equipamento de centros de investigación e as de xestión e coordinación dos recursos de investigación.</p>
<p>f) As do terceiro ciclo e doutoramento, con exclusión da sinatura dos títulos de doutor e doutor Honoris Causa.</p>
<p>g) As de política científica e difusión da actividade investigadora.</p>
<p>h) As correspondentes ós institutos universitarios.</p>
<p>i) A de formalización de pólizas de seguros de accidentes dos bolseiros.</p>
<p>j) As de contratos, informes e cursos do artigo 83 da LOU.</p>
<p>k) As correspondentes á oficina de I+D e relacións con outros centros de I+D.</p>
<p>l) A solicitude de proxectos de transferencia de resultados de investigación.</p>
<p>m) As de transferencia de tecnoloxía e patentes.</p>
<p>3. Deléganse na vicerrectora de Organización Académica e Profesorado as seguintes competencias:</p>
<p>a) Aprobación dos POD e do cadro de persoal docente.</p>
<p>b) As relativas ós concursos de profesorado contratado.</p>
<p>c) A aprobación das listas provisionais e definitivas de admitidos nos concursos de persoal docente funcionario e contratado.</p>
<p>d) Tódolos actos relativos á situación administrativa do persoal docente, incluídos os procedementos de xubilación.</p>
<p>e) As referentes á organización e desenvolvemento das áreas de coñecemento e dos departamentos.</p>
<p>f) A oferta de prazas (límite de prazas) e a oferta educativa anual (encargo de docencia).</p>
<p>g) A actualización e/ou modificación da normativa de xestión académica.</p>
<p>4. Deléganse no vicerrector de Planificación as seguintes competencias:</p>
<p>a) A de avaliación das novas infraestructuras.</p>
<p>b) As correspondentes ás actuacións urbanísticas que afecten á Universidade de Vigo.</p>
<p>c) As de coordinación en materias económicas.</p>
<p>d) A presidencia da mesa de contratación.</p>
<p>5. Deléganse no vicerrector de Innovación e Calidade as seguintes competencias:</p>
<p>a) As referidas á organización, avaliación e seguimento da calidade da universidade.</p>
<p>b) As relacionadas con programas e proxectos de innovación da Universidade de Vigo.</p>
<p>c) As correspondentes ó rendemento académico dos estudiantes da Universidade de Vigo.</p>
<p>d) As relativas ás tecnoloxías da información e as comunicacións e os seus servicios.</p>
<p>e) As de xestión e coordinación dos equipamentos e infraestructuras docentes.</p>
<p>6. Deléganse no vicerrector de Relacións Institucionais as seguintes competencias:</p>
<p>a) As referidas á imaxe corporativa da universidade e ás súas relacións exteriores.</p>
<p>b) As relacións, en representación do rector, coas institucións e empresas de carácter público e privado, así como a sinatura de todo tipo de convenios e protocolos relacionados coas actividades destas, cando así sexa considerado oportuno polo rector.</p>
<p>c) As correspondentes ó acceso dos alumnos á universidade.</p>
<p>d) As relacionadas coa orientación e fomento do emprego e iniciativas empresariais, incluíndo a sinatura de convenios de cooperación educativa.</p>
<p>e) As relacionadas con empresas e institucións, incluíndo as cátedras de empresa, cursos complementarios e a sinatura de convenios de colaboración en tódalas materias obxecto desta delegación.</p>
<p>f) As relativas á política lingüística.</p>
<p>7. Deléganse no vicerrector de Extensión Universitaria e Estudiantes as seguintes competencias:</p>
<p>a) As de proxección da universidade na vida cultural e deportiva do territorio de influencia da Universidade de Vigo.</p>
<p>b) As correspondentes a servicios sociais, aloxamento e atención e información ó estudiante.</p>
<p>c) As de organización, realización e seguimento dos cursos de extensión universitaria.</p>
<p>d) As relativas a asociacións universitarias e voluntariado.</p>
<p>e) As da presidencia ou representación no xurado de bolsas do MEC e nos procedementos das bolsas compensatorias da Xunta de Galicia, así como en calquera outra na que se convoquen bolsas para estudiantes, agás aquelas que dependen directamente doutros vicerrectorados.</p>
<p>8. Deléganse no vicerrector de Titulacións, Posgrao e Formación Permanente as seguintes competencias:</p>
<p>a) As de elaboración e reforma de planos de estudio.</p>
<p>b) As de posta en marcha de novas titulacións.</p>
<p>c) As de harmonización das ensinanzas para a converxencia no espacio europeo de educación superior.</p>
<p>d) A coordinación dos estudios de posgrao e cursos de formación.</p>
<p>e) As de coordinación dos programas de formación continua.</p>
<p>f) As de coordinación e control dos centros adscritos.</p>
<p>g) A coordinación do campus de Pontevedra.</p>
<p>9. Deléganse no vicerrector de Planificación e Desenvolvemento do campus de Ourense as seguintes competencias no territorio de influencia da Universidade de Vigo no campus de Ourense:</p>
<p>a) As de proxección, coordinación e representación da universidade.</p>
<p>b) As relacións, en representación do rector, coas institucións e empresas de carácter público e privado, así como a sinatura de todo tipo de protocolos e convenios relacionados coas actividades destas, cando así sexa considerado oportuno polo rector.</p>
<p>c) As relacionadas con empresas e institucións, incluíndo as cátedras de empresa e cursos complementarios, e a sinatura de convenios de colaboración en tódalas materias obxecto desta delegación, cando así sexa considerado polo rector.</p>
<p>d) As relacionadas directamente cos asuntos específicos do campus.</p>
<p>II. Delegación a favor do xerente.</p>
<p>10. En canto ó xerente e con independencia das competencias que lle outorga a LOU e os estatutos da Universidade de Vigo, deléganse nel as seguintes competencias:</p>
<p>a) A de ordenación dos pagamentos.</p>
<p>b) As de negociación colectiva e carreira administrativa.</p>
<p>c) As de contratación administrativa que o Real decreto lexislativo 2/2000, do 16 de xuño (BOE do 21 de xuño) polo que se aproba o texto refundido da Lei de contratos das administracións públicas e o Regulamento de contratación desta universidade lle outorgan ó rector, coas excepción seguintes:</p>
<p>1º Resolución das adxudicacións e formalización dos contratos administrativos derivados dos procedementos de contratación abertos, restrinxidos e negociados.</p>
<p>2º As resolucións de modificación, suspensión e revogación dos contratos administrativos incluídos no punto anterior.</p>
<p>3º As resolucións de execución forzosa.</p>
<p>d) As de concluír, de mutuo acordo co contratista e con respecto ós límites legais, a prórroga daqueles contratos administrativos para os que exista previsión legal ou contractual.</p>
<p>e) O mantemento das infraestructuras existentes e a xestión das reformas, melloras e ampliación das infraestructuras dos centros.</p>
<p>f) As modificacións de crédito que teñan a súa orixe nas incorporacións de remanente.</p>
<p>III. Delegación a favor dos administradores de centros/campus e do xefe de servicio de Investigación en materia de contratación.</p>
<p>11. Deléganse nos administradores de centros/campus e no xefe de servicio de Investigación:</p>
<p>a) A aprobación do gasto e a formalización dos contratos menores relativos ás adquisicións de subministracións, prestacións de consultorías/servicios/asistencias e realización de obras, dos programas de gasto que teñan encomendados, todo isto</p>
<p>sen menoscabo das competencias reservadas a outros órganos de contratación polo artigo 8 das normas de execución do orzamento de 2003, e da competencia reservada o rector no número 10 d) desta resolución de competencias.</p>
<p>b) A súa vez deléganse nos administradores de centros/campus os procedementos negociados de subministración por razón da contía, agás das competencias do número 10 d) desta resolución rectoral.</p>
<p>IV. Delegación a favor dos xefes de administración dos centros de Ourense e Pontevedra e dos xefes da área académica dos centros de Vigo en materia de xestión académica.</p>
<p>12. Deléganse nos xefes de administración dos centros de Ourense e Pontevedra e dos xefes da área académica dos centros de Vigo a sinatura dos seguintes actos de xestión na tramitación dos procedementos de matrícula ordinaria:</p>
<p>a) Os escritos a que fai referencia o artigo 71 da Lei 30/1992, do 26 de novembro.</p>
<p>b) Os trámites que teñan que efectuar os interesados, conforme o artigo 76 da mesma lei.</p>
<p>c) O pedimento de informes que teñan carácter preceptivo, e os facultativos cando o determina unha disposición administrativa de carácter xeral, ou se xulguen necesarios para a resolución do procedemento, de conformidade cos artigos 82 e 83 da citada lei.</p>
<p>d) Propoñe-la aceptación da desistencia ou da renuncia da solicitude de matricula dos alumnos.</p>
<p>e) Realiza-los trámites que establece o artigo 92 da Lei 30/1992, do 26 de novembro, relativos á caducidade dos procedementos de matricula ordinaria.</p>
<p>V. Delegación a favor de decanos/directores de centro en materia académica.</p>
<p>13. Deléganse nos decanos/directores de centros a sinatura das resolucións definitivas dos seguintes asuntos:</p>
<p>a) A admisión de alumnos en titulacións sen límite de prazas.</p>
<p>b) A admisión dos traslados dos alumnos para continuación de estudios, unha vez adoptadas as decisións polas comisións de centros.</p>
<p>VI. Delegación da función certificante da secretaria xeral da universidade no xefe de servicio de Xestión de Persoal.</p>
<p>14. Delégase no xefe de servicio de Xestión de Persoal, en relación co persoal universitario, a función de certificación da secretaria xeral da universidade, referida exclusivamente ós seguintes supostos:</p>
<p>a) Certifica-la condición de funcionario ou traballador da universidade, en situación de servicio activo para solicita-la concesión de subvencións de matrícula nos centros de ensino.</p>
<p>b) Certificar ou constata-la situación de servicio activo dos funcionarios ou traballadores para que teña efectos en calquera acto da vida administrativa dos interesados, unicamente no ámbito da UVI.</p>
<p>Disposicións xerais</p>
<p>1. Os actos dictados como consecuencia desta delegación non poderán excede-los límites dela xa que, en caso contrario, serán nulos de pleno dereito e, en todo caso, faríase constar expresamente esta resolución rectoral e terían a consideración de actos dictados por esta autoridade.</p>
<p>2. En ningún caso poderán delegarse as competencias que se delegan nesta resolución. O rector, en todo momento, poderá avocar para si todas e cada unha das facultades que se atribúen a esta resolución.</p>
<p>3. Quedan derrogadas tódalas resolucións que se opoñan ou contradigan esta resolución rectoral e de forma específica a do 14 de xuño de 2002 (DOG nº 127, do 3 de xullo) e a corrección de erros (DOG nº 151, do 7 de agosto).</p>
<p>18. Esta resolución terá vixencia a partir do día seguinte ó da súa publicación no DOG.</p>
<p>Vigo, 15 de maio de 2003.</p>
<p>Domingo Docampo Amoedo</p>
<p>Rector da Universidade de Vigo</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

