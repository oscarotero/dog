---
date: '1995-08-22'
id: 3A3E
page: 6542
number: 160
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 7 de agosto de 1995 pola que se regula o procedemento dos reintegros
  de gastos de asistencia sanitaria con medios alleos.
range: Orde
url: 'https://www.xunta.gal/dog/Publicados/1995/19950822/Anuncio3A3E_gl.html'
---
<p>O Real decreto 63/1995, do 20 de xaneiro, sobre ordenación das prestacións sanitarias do sistema nacional de saúde, establece no seu artigo 5 que a utilización das prestacións se realizará cos medios dispoñibles no sistema nacional de saúde e que as ditas prestacións só serán esixibles respecto do persoal, instalacións e servicios, propios ou concertados, salvo o establecido nos convenios internacionais. Unicamente se prevé o reembolso dos gastos ocasionados pola percepción de asistencia sanitaria fóra do sistema nacional de saúde naqueles casos de asistencia sanitaria urxente, inmediata e de carácter vital, unha vez comprobado que non se puideron utilizar oportunamente os servicios daquel.</p>
<p>En consecuencia, de acordo coas facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º.-Ámbito de aplicación.</p>
<p>Os usuarios con asistencia sanitaria a cargo do Servicio Galego de Saúde teñen dereito ó reintegro dos gastos derivados dela, cando esta se producise en centros e servicios alleos, no suposto recollido no artigo 2º.</p>
<p>Artigo 2º.-Xustificación de reintegro de gastos.</p>
<p>Considerarase como única causa para a solicitude de reintegro dos gastos ocasionados por asistencia sanitaria con medios alleos ó Sergas, a derivada dunha situación de urxencia, inmediata e de carácter vital.</p>
<p>Neste suposto, por parte da inspección médica comprobaranse as circunstancias nas que se produciu a urxencia e a imposibilidade real de acudir a un centro da Seguridade Social que se deberá xustificar, de ser posible, documentalmente, no informe do reintegro de gastos.</p>
<p>Artigo 3º.-Notificación da asistencia en centro alleo.</p>
<p>O titular ou os seus representantes legais deberanlle notificar ó Servicio Galego de Saúde, a través da dirección provincial correspondente ó domicilio do interesado, nun prazo de 72 horas, o feito de recibir asistencia sanitaria en centro alleo á rede do Sergas.</p>
<p>A falta de notificación considerarase motivo de denegación do reintegro de gastos, salvo imposibilidade debidamente acreditada.</p>
<p>Artigo 4º.-Documentación.</p>
<p>Xunto coa solicitude o interesado presentará unha exposición detallada dos feitos e circunstancias que motivaron a reclamación, así como as facturas orixinais xustificativas dos gastos, e demais documentación de interese para esclarece-los feitos expostos na solicitude.</p>
<p>Artigo 5º.-Lugar onde se deberá presenta-la documentación.</p>
<p>A documentación deberá presentarse nos lugares que establece a Lei 30/1992, do réxime xurídico das administracións públicas (artigo 38.4º), dirixida á Dirección Provincial do Sergas da provincia onde resida o asegurado, ou naquelas outras dependencias que no futuro regulamentariamente se autoricen.</p>
<p>Artigo 6º.-Tramitación do expediente.</p>
<p>Unha vez recibida una solicitude de reintegro de gastos realizaranse as seguintes actuacións:</p>
<p>6.1. Informe-proposta de Inspección de Servicios Sanitarios: a unidade de inspección correspondente instruirá a práctica de cantas actuacións se precisen para a valoración dos feitos e as súas circunstancias, emitindo informe-proposta, que será preceptivo para a resolución dos expedientes de reintegro de gastos.</p>
<p>6.2. Resolución do expediente: o inspector correspondente elevará o informe-proposta, xunto coa restante documentación incorporada ó expediente, ó director provincial, que actuará da seguinte forma:</p>
<p>a) Os expedientes de contía inferior ós 5.000.000 de ptas. resolveranse directamente pola dirección provincial, logo de fiscalización da intervención territorial.</p>
<p>b) Cando o importe dos gastos solicitados sexa igual ou superior ós 5.000.000 de ptas., a dirección provincial elevará o expediente, incluíndo o informe da inspección, á Dirección Xeral de Asistencia Sanitaria para a súa resolución.</p>
<p>O prazo para a resolución do expediente por parte da Administración é de 3 meses segundo se recolle no Decreto 271/1994, do 29 de xuño. O acordo deberá ser notificado conforme os artigos 58 e 59 da Lei 30/1992, de réxime xurídico das administracións públicas e do procedemento administrativo común. A solicitude entenderase desestimada se non recae resolución expresa nese prazo.</p>
<p>Artigo 7º.-Tramitación da reclamación previa.</p>
<p>Tras serlle comunicada a resolución, o interesado poderá interpoñer reclamación previa á vía xurisdiccional social, no prazo de 30 días.</p>
<p>Presentada a reclamación previa perante a Dirección Provincial do Sergas, o xefe do Servicio de Inspección Sanitaria correspondente, logo do estudio dela, elaborará informe-proposta que seguirá iguais trámites que os establecidos na instrucción 6.2 para a súa resolución.</p>
<p>Para a tramitación e resolución das reclamacións previas establécese o prazo de 3 meses, entendéndose desestimada se non recae resolución expresa nese prazo, conforme establece o artigo 71.4º do Real decreto lexislativo 2/1995, do 7 de abril, polo que se aproba o texto refundido da Lei de procedemento laboral.</p>
<p>Disposición adicional</p>
<p>Os expedientes de reintegro de gastos referentes á asistencia recibida antes do 2 de marzo de 1995, data de entrada en vigor do Real decreto 63/1995,</p>
<p>do 20 de xaneiro tramitaranse e informaranse de acordo cos criterios e normas establecidas con anterioridade a este real decreto, con independencia da data de entrada da solicitude.</p>
<p>Disposición derrogatoria</p>
<p>Quedan derrogadas cantas normas de igual ou inferior rango se opoñan ó establecido na presente orde.</p>
<p>Disposición final</p>
<p>Primeira.-Autorízanse as direccións provinciais do Servicio Galego de Saúde para adopta-las medidas necesarias en aplicación e desenvolvemento do disposto nesta orde.</p>
<p>Segunda.-A presente orde entrará en vigor o día seguinte ó da súa publicación no DOG.</p>
<p>Santiago de Compostela, 7 de agosto de 1995.</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>
<p>5591</p>

