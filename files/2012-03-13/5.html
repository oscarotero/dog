---
date: '2012-03-13'
id: G0164-050312-13000
page: 8964
number: 51
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 1 de marzo de 2012 pola que se establecen as bases e se convocan, en
  réxime de concorrencia competitiva, subvencións para o desenvolvemento de
  programas dirixidos á redución do abandono escolar, nos concellos de Galicia
  para o ano 2012.
range: Orde
url: >-
  https://www.xunta.gal/dog/Publicados/2012/20120313/AnuncioG0164-050312-13000_gl.html
---
<p>O artigo 27 da Constitución española establece o dereito de todos á educación e asigna aos poderes públicos a obriga de garantir este dereito. Actualmente este dereito á educación só pode entenderse no sentido de que a educación que reciben os nenos e nenas ten que acadar uns niveis altos de calidade, independentemente das condicións sociais, culturais e económicas da familia e do contorno.</p>
    <p>O Estatuto de autonomía de Galicia declara no seu artigo 31 a competencia plena da Comunidade Autónoma de Galicia para o regulamento e administración do ensino en toda a súa extensión, niveis e graos, modalidades e especialidades, sen prexuízo das limitacións impostas polos artigos 27 e 149 da Constitución española.</p>
    <p>A Lei orgánica 2/2006, do 3 de maio, de educación, no seu preámbulo atribúe a responsabilidade do éxito escolar ao alumnado individualmente, pero tamén ao apoio das familias, do profesorado, dos centros docentes, das administracións educativas e da sociedade no seu conxunto, xa que é esta a responsable última da calidade do sistema educativo.</p>
    <p>Así mesmo, a colaboración das administracións educativas coas corporacións locais na planificación e desenvolvemento da política educativa establécese como un dos principios desta lei, na que se inclúe na disposición adicional décimo quinta a posibilidade de establecer procedementos e instrumentos para favorecer e estimular a xestión conxunta coas administracións locais.</p>
    <p>Na Conferencia Sectorial de Educación que tivo lugar o 28 de setembro de 2010 acordouse aprobar programas de cooperación territorial, para desenvolver en colaboración coas comunidades autónomas, coa finalidade de abordar as necesidades máis urxentes do sistema educativo español, mellorar o rendemento escolar e diminuír o abandono temperán.</p>
    <p>Por outra parte, cabe sinalar que o artigo 80 da Lei 5/1997, do 22 de xullo, de Administración local de Galicia, establece como competencia propia dos concellos a promoción de toda clase de actividades e a prestación de servizos públicos que contribúan a satisfacer as necesidades e aspiracións da comunidade de veciños, engadindo, nese mesmo artigo, que exercerán as competencias relativas á participación na programación do ensino e na cooperación coa Administración educativa, entre outras, na participación na vixilancia do cumprimento da escolaridade obrigatoria, na execución de programas propios destinados á infancia e á xuventude e na participación na formación de activos e desempregados.</p>
    <p>Con esta convocatoria preténdese favorecer o desenvolvemento de actividades que proporcionen unha formación integral ao alumnado e, ao mesmo tempo, promover o esforzo compartido de toda a comunidade educativa na procura do éxito escolar e na redución do abandono temperán dos estudos por parte da nosa mocidade.</p>
    <p>Procurarase, xa que logo, diminuír o impacto dos factores que inciden no abandono do sistema educativo por parte do alumnado galego sen acadar a titulación de educación secundaria obrigatoria, así como desenvolver programas de segunda oportunidade, orientados á reincorporación de mozos e mozas, con actividade laboral ou sen ela, que abandonaron a súa formación sen cualificación nin titulación.</p>
    <p>Así pois, para dotar de eficacia o mencionado nos parágrafos anteriores establécese nesta orde unha convocatoria de axudas económicas dirixidas aos concellos coa finalidade de financiar, apoiar e potenciar accións encamiñadas a incidir sobre as causas do abandono escolar e facilitar que os mozos e mozas que abandonaron o sistema educativo poidan prepararse para as probas de obtención do graduado en educación secundaria obrigatoria ou para incorporarse a estudos de formación profesional de grao medio e/ou de bacharelato.</p>
    <p>Por todo o exposto, a Consellería de Cultura, Educación e Ordenación Universitaria </p>
    <h2>DISPÓN:</h2>
    <p>Artigo 1. Obxecto da convocatoria.</p>
    <p>Esta orde ten por obxecto establecer as bases que rexerán a convocatoria e o procedemento de concesión, en réxime de concorrencia competitiva, das axudas aos concellos de Galicia para o desenvolvemento de programas dirixidos á redución do abandono escolar para o ano 2012.</p>
    <p>Artigo 2. Entidades beneficiarias.</p>
    <p>1. Poderán acceder á condición de beneficiarios as corporacións locais que cumpriran coa obriga de remitir ao Consello de Contas as contas xerais de 2010 e sempre que os proxectos para os que solicitan a subvención se desenvolvan na Comunidade Autónoma de Galicia.</p>
    <p>2. En virtude do previsto no parágrafo 2 do artigo 8.3.º da Lei 9/2007, do 13 de xuño, de subvencións de Galicia, as agrupacións de concellos indicarán, en anexo á súa solicitude, os compromisos de execución asumidos por cada membro da agrupación, así como o importe da subvención que se aplicará por cada un deles, que terán igualmente a consideración de beneficiarios. O anexo deberá ser subscrito por quen exerza a representación legal da agrupación solicitante. </p>
    <p>Artigo 3. Programas subvencionables. </p>
    <p>1. Os programas subvencionables terán como obxectivos:</p>
    <p>a) Propiciar que o alumnado que abandonou o sistema educativo poida continuar estudos de bacharelato ou de formación profesional de grao medio.</p>
    <p>b) Atender o alumnado con menor motivación e capacidade para aprender, de xeito que se lle ofrezan respostas adaptadas ás súas posibilidades e intereses, coa finalidade de diminuír o risco de abandono ou desinterese e de preparar para as probas de graduado en ESO.</p>
    <p>c) Mellorar a adquisición das competencias básicas no alumnado en risco de abandono escolar.</p>
    <p>d) Favorecer a atención educativa dos colectivos máis vulnerables, como o alumnado inmigrante ou o alumnado en risco de exclusión social.</p>
    <p>e) Impulsar a coordinación entre organizacións e institucións do contorno para diminuír o abandono escolar.</p>
    <p>2. Para a consecución destes obxectivos os programas deberán incluír, entre outras:</p>
    <p>a) Actividades formativas dirixidas ás familias e á poboación escolar en risco de abandono, coa finalidade de facilitar a permanencia do alumnado no sistema educativo ou a súa reincorporación, segundo o caso.</p>
    <p>b) Actividades que desenvolvan medidas preventivas que procuren a diminución do fracaso escolar e/ou a reincorporación ao sistema educativo.</p>
    <p>c) Actividades de sensibilización sobre a importancia da prevención do abandono escolar temperán e de información sobre as posibilidades de continuidade ou retorno ao sistema educativo.</p>
    <p>d) Actividades de formación, información e orientación encamiñadas á preparación para as probas de obtención do título de graduado en ESO e á busca e definición do perfil profesional máis axeitado ás características do alumnado.</p>
    <p>e) Actividades de apoio e reforzo educativo dirixidas ao alumnado con menor motivación e/ou capacidade para aprender, orientadas á adquisición das competencias básicas.</p>
    <p>Artigo 4. Persoas destinatarias dos programas.</p>
    <p>Poderán participar nas actividades subvencionables:</p>
    <p>a) O alumnado de terceiro e cuarto de educación secundaria ou de programas de cualificación profesional inicial (PCPI) en risco de exclusión social, aquel que presenta altos índices de absentismo ou o que ten un elevado fracaso escolar.</p>
    <p>b) Os mozos e mozas de entre 16 e 24 anos que abandonaron o sistema educativo sen acadar a titulación de graduado en educación secundaria obrigatoria ou superior.</p>
    <p>Artigo 5. Requisitos das actividades. </p>
    <p>a) Os concellos contarán cunha persoa coordinadora xeral do programa e porán á disposición das persoas participantes os medios precisos para o desenvolvemento das actividades.</p>
    <p>b) As actividades realizaranse entre o 1 de xaneiro e o 31 de agosto de 2012.</p>
    <p>c) As actividades dirixidas a alumnado que permanece no sistema educativo realizaranse fóra do horario escolar.</p>
    <p>Artigo 6. Financiamento e tipo de axuda. </p>
    <p>1. As solicitudes de axuda reguladas nesta orde serán atendidas con cargo ás aplicacións orzamentarias 15.05.423B.460.0 e 15.05.423B.460.1 da Consellería de Cultura, Educación e Ordenación Universitaria, dos orzamentos de 2012.</p>
    <p>2. O importe total das axudas ascende a 2.094.881,94 euros. Esta contía poderá incrementarse na medida en que exista crédito adecuado e suficiente nos orzamentos do exercicio económico do ano 2012, de acordo co establecido no artigo 31.2 da Lei 9/2007, do 13 de xuño, de subvencións de Galicia.</p>
    <p>3. Nesta orde convócanse axudas para o desenvolvemento das actividades que teñen como finalidade compensar os gastos producidos nos seguintes conceptos:</p>
    <p>a) Gastos de persoal.</p>
    <p>b) Gastos xerais imputables ao desenvolvemento directo das actividades. </p>
    <p>4. O importe máximo da axuda solicitada non superará o 80% do orzamento solicitado para cada unha das actividades recollidas no proxecto presentado.</p>
    <p>5. Quedan excluídos como gastos subvencionables os de transporte, formación do persoal que desenvolve as actividades, actuacións e representacións e adquisición de material inventariable.</p>
    <p>6. O importe das axudas solicitadas en ningún caso poderá ser de tal contía que, illada ou en concorrencia con subvencións ou axudas doutras institucións públicas ou privadas, supere o custo da actividade.</p>
    <p>Artigo 7. Criterios de valoración e de cálculo das axudas.</p>
    <p>1. Para a baremación e ordenación prioritaria do proxecto de cada unha das actividades teranse en conta os seguintes criterios: </p>
    <p>a) Pola formulación detallada dos obxectivos e contidos que se van desenvolver en cada actividade: ata 30 puntos. Valorarase o grao de detalle e adecuación dos obxectivos e contidos ás características das persoas ás que van dirixidas as actividades.</p>
    <p>b) Pola proposta detallada das técnicas de motivación, técnicas de aprendizaxe e temporalización das actividades: ata 40 puntos. Valorarase a coherencia das actividades cos obxectivos e contidos propostos.</p>
    <p>c) Pola proposta metodolóxica e de criterios de avaliación: ata 30 puntos. Valorarase a coherencia deste punto cos obxectivos e contidos das actividades.</p>
    <p>Para cada unha das actividades solicitadas cubrirase o anexo III.</p>
    <p>2. O cálculo da axuda será proporcional á puntuación obtida nas actividades que se vaian desenvolver. Só se subvencionarán aquelas actividades que acaden como mínimo 50 puntos.</p>
    <p>3. Para fixar a contía da axuda de cada actividade dividirase o total do orzamento entre a suma de puntos obtida da valoración de todas as actividades aprobadas; obténdose así a cantidade en euros establecida para cada punto. Unha vez obtido o valor en euros de cada punto multiplicarase pola puntuación obtida en cada actividade, o que proporcionará a contía da axuda para cada actividade. </p>
    <p>Artigo 8. Solicitudes de participación e prazo de presentación.</p>
    <p>1. Deberase completar en liña a solicitude e os outros anexos que como formulario electrónico atoparán na páxina web www.edu.xunta.es/acrae. As solicitudes, unha vez gardadas e impresas, deberán estar asinadas polas persoas representantes das entidades solicitantes.</p>
    <p>Para poder cubrir a solicitude en liña é necesario que o representante da entidade solicitante posúa un enderezo no dominio edu.xunta.es</p>
    <p>2. As solicitudes, xunto coa documentación indicada no artigo 9, deberán dirixirse á Consellería de Cultura, Educación e Ordenación Universitaria, Dirección Xeral de Educación, Formación Profesional e Innovación Educativa, San Caetano, s/n, 15781 Santiago de Compostela, e deberán presentarse a través do Rexistro Xeral da Xunta de Galicia, Consellería de Presidencia, Administracións Públicas e Xustiza, nos seus departamentos territoriais ou mediante calquera dos procedementos establecidos no artigo 38.4.º da Lei 30/1992, de réxime xurídico das administracións públicas e do procedemento administrativo común, sendo imprescindible que na instancia apareza a data de recepción no organismo público correspondente. Se a solicitude é remitida por correo, é necesario que se presente en sobre aberto para que sexa datado e selado nunha oficina de Correos antes de que se proceda á súa certificación.</p>
    <p>3. O prazo para a presentación de solicitudes será dun mes, contado a partir do día seguinte ao da publicación desta orde no Diario Oficial de Galicia. Entenderase como último día do prazo o correspondente ao mesmo cardinal do día da publicación. Se o último día de prazo fose inhábil entenderase prorrogado ao primeiro día hábil seguinte e, se no mes do vencemento non houbese día equivalente ao inicial do cómputo, entenderase que o prazo expira o último do mes.</p>
    <p>Artigo 9. Documentación. </p>
    <p>Á solicitude xuntaráselle a seguinte documentación:</p>
    <p>a) Proxecto, axustado ao anexo II.</p>
    <p>b) Fichas individuais de cada unha das actividades a desenvolver, empregando o anexo III.</p>
    <p>c) Declaración de non estar incurso en ningunha das prohibicións para a obtención de subvencións recollidas no artigo 10 da Lei 9/2007, do 7 de xuño, de subvencións de Galicia.</p>
    <p>d) Declaración de cumprimento das obrigas exixidas polo artigo 11 da Lei 9/2007, do 7 de xuño, de subvencións de Galicia, agás as exencións recollidas no artigo 49 da Lei 14/2010, do 27 de decembro, de orzamentos xerais da Comunidade Autónoma de Galicia para o ano 2011.</p>
    <p>e) Acreditación da personalidade e o apoderamento suficiente e subsistente de quen actúa en nome e representación da entidade solicitante. Esta circunstancia farase constar mediante certificado expedido para tales efectos pola secretaría xeral da entidade solicitante e que, no suposto de agrupacións de concellos, deberá indicar que dispón de poderes suficientes para cumprir as obrigas que, como entidade beneficiaria, corresponden a tal agrupación.</p>
    <p>f) Certificado, expedido pola secretaría da entidade solicitante no que se recolla o acordo do órgano municipal competente de solicitar a subvención prevista nesta orde e a concreta finalidade para a cal se solicita, incluíndo o orzamento total do proxecto, con detalle dos custos de cada unha das actividades.</p>
    <p>g) Declaración do representante legal da entidade solicitante no que conste o conxunto de ingresos ou subvencións, solicitados, aprobados, concedidos ou pendentes de resolución, para a mesma finalidade para a que solicita a subvención, segundo o modelo do anexo IV.</p>
    <p>Artigo 10. Instrución e tramitación do procedemento.</p>
    <p>1. Será competente para instruír o procedemento, así como para formular a correspondente proposta de resolución, a Dirección Xeral de Educación, Formación Profesional e Innovación Educativa da Consellería de Cultura, Educación e Ordenación Universitaria.</p>
    <p>2. Os expedientes serán tramitados pola Subdirección Xeral de Ordenación e Innovación Educativa e Formación do Profesorado.</p>
    <p>3. A unidade encargada da xestión dos expedientes comprobará que as solicitudes cumpran co establecido nesta orde e, se é o caso, requirirá os interesados para que, no prazo de dez días emenden as faltas ou acheguen os documentos preceptivos. Se non o fixesen así, teráselles por desistidos da súa petición, logo de resolución que deberá ser ditada nos termos previstos no artigo 42 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>4. Os expedientes, unha vez revisados e, se é o caso, completados, remitiranse á comisión de avaliación, recollida no artigo 11 desta orde, que terá a función de valorar e propoñer a concesión ou denegación das subvencións, seguindo os criterios obxectivos recollidos no artigo 7 desta orde.</p>
    <p>5. Finalizada a valoración das solicitudes e feita a proposta de concesión pola comisión de avaliación, procederase a expoñer na páxina web www.edu.xunta.es/acrae a proposta provisional que incluirá a cantidade asignada a cada concello por cada unha das actividades e concederalles un prazo de dez días para que formulen alegacións e presenten os documentos e xustificantes que consideren pertinentes. </p>
    <p>6. Estudadas e valoradas as alegacións presentadas, o director xeral de Educación, Formación Profesional e Innovación Educativa elevará proposta de resolución ao conselleiro de Cultura, Educación e Ordenación Universitaria, coa indicación da concesión ou da denegación das axudas solicitadas e, de ser o caso, a exclusión daquelas entidades solicitantes que non reúnan algún dos requisitos da convocatoria. </p>
    <p>Artigo 11. Comisión de avaliación.</p>
    <p>Crearase unha comisión para valorar as solicitudes presentadas, e que estará composta como segue:</p>
    <p>a) Presidencia: persoa titular da Dirección Xeral de Educación, Formación Profesional e Innovación Educativa da Consellería de Cultura, Educación e Ordenación Universitaria, ou persoa en quen delegue.</p>
    <p>b) Vogais: tres persoas pertencentes á Dirección Xeral de Educación, Formación Profesional e Innovación Educativa, con categoría de subdirector xeral ou xefe de servizo.</p>
    <p>c) Secretaría: unha persoa funcionaria da Dirección Xeral de Educación, Formación Profesional e Innovación Educativa, que actuará como secretario/a, con voz e sen voto.</p>
    <p>A comisión poderá dispoñer a constitución dunha subcomisión técnica especializada para os efectos de colaborar na valoración dos documentos achegados e na baremación. </p>
    <p>Para os efectos previstos no artigo 26.2.º do Decreto 144/2001, do 7 de xuño, esta comisión considerarase incluída na categoría 3.ª.</p>
    <p>Artigo 12. Resolución.</p>
    <p>1. Será competente para ditar a resolución o titular da Consellería de Cultura, Educación e Ordenación Universitaria. O prazo para ditar e notificar a resolución será de seis meses a partir do día seguinte ao da finalización do prazo de solicitude.</p>
    <p>2. A resolución favorable conterá, como mínimo, os seguintes puntos:</p>
    <p>a) Importe total da subvención outorgada.</p>
    <p>b) Contía da axuda por actividade.</p>
    <p>c) Calquera outra especificación que se considere oportuna en cada caso concreto; en especial, e tal e como determina o derradeiro parágrafo do artigo 8.3.º da Lei 9/2007, do 13 de xuño, de subvencións de Galicia, para o suposto de que a entidade beneficiaria sexa unha agrupación de concellos, deberán indicarse os compromisos de execución asumidos por cada membro da agrupación, así como o importe da subvención que se aplicará por cada un deles.</p>
    <p>3. Transcorrido o prazo de seis meses sen que se lle notificase a resolución expresa, o solicitante poderá entender desestimada a súa solicitude, nos termos previstos na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>4. A resolución incluirá os concellos ou –agrupacións de concellos– beneficiarios, publicándose no Diario Oficial de Galicia e na páxina web nos termos previstos no artigo 13.4.º da Lei 4/2006, do 30 de xuño, de transparencia e boas prácticas administrativas na Administración pública galega.</p>
    <p>Artigo 13. Modificación da resolución de concesión de axudas ás entidades locais.</p>
    <p>De acordo co previsto no artigo 7 do Decreto 193/2011, a entidade beneficiaria dunha subvención poderá solicitar a modificación do seu proxecto sempre que se cumpran as seguintes condicións:</p>
    <p>1. A solicitude deberá presentarse cunha antelación mínima dun mes á data de remate do prazo de realización da actividade.</p>
    <p>2. Non pode afectar as obrigas establecidas nesta orde, aos criterios de valoración tidos en conta no momento de concederlle a subvención ou supoñer unha minoración das obrigas asumidas no seu proxecto. </p>
    <p>3. Non se concederá se concorren requisitos ou circunstancias que, debendo concorrer no momento en que se ditou a resolución, tiveran lugar con posterioridade a ela, ou tendo a entidade beneficiaria coñecemento anticipado desas circunstancias que, de coñecelas, influirían na aceptación ou na valoración da súa solicitude, non as comunicara inmediatamente.</p>
    <p>4. Xunto coa solicitude deberá presentar:</p>
    <p>a) Unha memoria xustificativa na que se fará constar, de xeito razoado e, cando sexa posible, documentalmente, que non se desvirtúa o proxecto subvencionado, que non suporá unha actividade deficiente e que se cumpre co obxectivo da resolución da concesión.</p>
    <p>b) Orzamento ou proxecto modificado.</p>
    <p>c) Relación e identificación concreta dos cambios introducidos en cadro comparativo.</p>
    <p>d) O prazo para resolver e notificar a resolución sobre a solicitude será de quince días hábiles desde a entrada da documentación completa na Consellería de Cultura, Educación e Ordenación Universitaria. </p>
    <p>Será competente para resolvela a persoa titular da consellería convocante e contra esa resolución, definitiva en trámite administrativo, non caberá presentar ningún recurso.</p>
    <p>De producirse silencio administrativo terá, neste caso, carácter negativo.</p>
    <p>Artigo 14. Réxime de recursos.</p>
    <p>As resolucións dos expedientes tramitados ao abeiro do disposto nesta orde, esgotarán a vía administrativa, polo que, de conformidade co previsto no artigo 46 da Lei 29/1998, do 13 de xullo, reguladora da xurisdición contencioso-administrativa, contra elas poderá interpoñerse recurso contencioso-administrativo perante a Sala do Contencioso-Administrativo do Tribunal Superior de Xustiza de Galicia no prazo de dous meses contados desde o día seguinte ao da súa notificación, se for expresa; se non o fose, o prazo será de seis meses e, para a entidade solicitante, contarase a partir do día seguinte a aquel en que se produza o acto presunto.</p>
    <p>Malia o anterior, por ter a recorrente a condición de Administración pública, poderá facer uso do requirimento previo a que alude o artigo 44 da antedita Lei 29/1998.</p>
    <p>Artigo 15. Compatibilidade.</p>
    <p>Estas axudas son compatibles co aproveitamento doutro tipo de axudas de institucións públicas ou privadas destinadas ao mesmo fin, sempre e cando o importe das subvencións, axudas, ingresos ou recursos non supere o custo das actividades subvencionadas, tal e como establece o artigo 17.3.º da Lei 9/2007, do 13 de xuño, de subvencións de Galicia.</p>
    <p>Artigo 16. Subcontratación.</p>
    <p>Para os efectos do previsto no artigo 27 da Lei 9/2007, do 13 de xuño, de subvencións de Galicia, autorízanse expresamente as entidades beneficiarias das subvencións previstas nesta orde, para que subcontraten ata o 100% do importe dos traballos necesarios para a realización das actividades susceptibles de seren subvencionados. Tal autorización considérase concedida sen prexuízo das previsións que establecen os números 3 e seguintes do devandito artigo 27.</p>
    <p>Artigo 17. Pagamento das axudas.</p>
    <p>As cantidades concedidas con cargo á aplicación orzamentaria detallada no artigo 6 desta orde, seranlles transferidas aos concellos pola Consellería de Cultura, Educación e Ordenación Universitaria, unha vez feita a debida xustificación de gastos, no período correspondente ao exercicio económico 2012.</p>
    <p>Artigo 18. Xustificación da subvención.</p>
    <p>1. Os concellos deberán, de acordo co previsto nos artigos 8 e 10 do Decreto 193/2011, do 6 de outubro, xustificar os seus gastos mediante a presentación dunha conta xustificativa integrada polos seguintes documentos: </p>
    <p>a) Unha certificación expedida pola Secretaría da entidade local, co visto e prace do/a alcalde/sa ou presidente/a, relativa á aprobación polo órgano competente da conta xustificativa da subvención na que se faga constar, de forma detallada:</p>
    <p>– O cumprimento da finalidade da subvención.</p>
    <p>– Memoria das actividades realizadas, axustadas ao proxecto presentado na solicitude.</p>
    <p>– Unha relación detallada doutros ingresos ou subvencións que financiasen, se é o caso, a actividade subvencionada con indicación do importe e a súa procedencia. No caso de non ter percibido ou solicitado ningunha outra axuda, é necesario achegar igualmente a declaración, indicando este feito, segundo o modelo do anexo V.</p>
    <p>b) Unha certificación da intervención, ou do órgano que teña atribuídas as facultades de control, na que se faga constar a toma de razón en contabilidade, así como do cumprimento da finalidade para a que foi concedida a axuda e da aplicación dos fondos destinados para tal efecto. </p>
    <p>Toda alteración das condicións tidas en conta para a concesión da subvención, e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
    <p>2. A xustificación dos gastos realizados polo concello para a posta en marcha do programa farase ata o 1 de outubro de 2012, tendo en conta que se deberá xustificar o 100% do custo total de cada actividade subvencionada. A xustificación dun importe menor ao proposto supoñerá a minorización proporcional do concedido.</p>
    <p>3. Toda a documentación achegarase á Consellería de Cultura, Educación e Ordenación Universitaria, Dirección Xeral de Educación, Formación Profesional e Innovación Educativa, Servizo de Ordenación, Innovación e Orientación Educativa; edificio administrativo San Caetano, s/n, 15781 Santiago de Compostela.</p>
    <p>4. Non se realizará o pagamento da subvención de non cumprirse o estipulado no punto 7 do artigo 31 da Lei 9/2007, do 13 de xuño, de subvencións de Galicia.</p>
    <p>5. O incumprimento do prazo de xustificación dará lugar á perda do dereito de percibir a axuda outorgada. </p>
    <p>Artigo 19. Avaliación e seguimento.</p>
    <p>A Dirección Xeral de Educación, Formación Profesional e Innovación Educativa levará a cabo, a través do Servizo de Inspección Educativa, o seguimento e a avaliación das actividades.</p>
    <p>O incumprimento total ou parcial das condicións que se tiveron en conta para a súa concesión, poderá dar lugar á anulación ou modificación da contía do importe concedido.</p>
    <p>Artigo 20. Obrigas das entidades beneficiarias.</p>
    <p>A entidade beneficiaria das axudas está obrigada a observar o disposto no artigo 11 da Lei 9/2007, do 13 de xuño, de subvencións de Galicia, e ademais a:</p>
    <p>a) Achegar os informes e a información que lle sexa requirida pola Dirección Xeral de Educación, Formación Profesional e Innovación Educativa.</p>
    <p>b) Facilitar toda a información que lle sexa requirida pola Intervención Xeral da Comunidade Autónoma, polo Tribunal de Contas e polo Consello de Contas, no exercicio das súas funcións de fiscalización e control do destino das axudas.</p>
    <p>c) As entidades beneficiarias deberán dar a adecuada publicidade do financiamento en todas as actuacións que derivan da execución do proxecto. Mencionarase expresamente a participación da Consellería de Cultura, Educación e Ordenación Universitaria e faranse visibles os logotipos desta convocatoria de axudas nos documentos, folletos, publicacións, soportes web que se realicen no cumprimento dos obxectivos da mesma. Estes logotipos poderanse descargar desde a páxina http://www.xunta.es/composicion-con-presidencia-e-consellerias</p>
    <p>Disposición derradeira primeira.</p>
    <p>Contra esta orde as persoas interesadas poderán interpoñer recurso potestativo de reposición ante a persoa titular da Consellería de Cultura, Educación e Ordenación Universitaria, no prazo dun mes contado a partir do día seguinte ao da súa publicación no DOG, segundo o disposto nos artigos 116 e 117 da Lei 30/1992, de réxime xurídico das administracións públicas e do procedemento administrativo común, ou ben directamente recurso contencioso-administrativo, no prazo de dous meses, ante a Sala do Contencioso-Administrativo do Tribunal Superior de Xustiza de Galicia.</p>
    <p>Disposición derradeira segunda.</p>
    <p>Autorízase a Dirección Xeral de Educación, Formación Profesional e Innovación Educativa para adoptar as medidas necesarias para a execución e desenvolvemento desta orde.</p>
    <p>Disposición derradeira terceira.</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 1 de marzo de 2012.</p>
    <footer><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>
    <h2>ANEXO II<br>Guión para a elaboración do proxecto</h2>
    <p>1. Título do proxecto.</p>
    <p>2. Datos identificativos do concello. </p>
    <p>3. Relación de actividades, distribuídas ao longo do prazo establecido nesta orde.</p>
    <p>4. Vinculación das actividades propostas coa problemática do contexto e/ou do contorno e coas características do alumnado.</p>
    <p>5. Descrición en detalle das actividades que se van desenvolver atendendo ao especificado no anexo III.</p>
    <p>6. Orzamento.</p>
    <p>7. Establecemento de criterios e procesos para a avaliación das actividades, referidos, polo menos, aos seguintes aspectos:</p>
    <p>a) Aplicación e repercusión na prevención do abandono escolar.</p>
    <p>b) Metodoloxía empregada.</p>
    <p>c) Organización dos recursos humanos e materiais.</p>
    <p>d) Propostas de mellora e, se é o caso, de continuidade do traballo.</p>
    <p>8. As canles, recursos e medios de difusión, comunicación e sensibilización á comunidade educativa do proxecto. </p>
    <h2>ANEXO IV<br>Declaración do representante legal da entidade</h2>
    <p>D./Dona , alcalde/sa do concello CIF </p>
    <p>En relación á subvención solicitada por este concello respecto da Orde do 1 de marzo de 2012 pola que se establecen as bases e se convocan, en réxime de concorrencia competitiva, subvencións para o desenvolvemento de programas dirixidos á redución do abandono escolar, nos concellos de Galicia, para o ano 2012,</p>
    <p>DECLARA: (marcar o que proceda)</p>
    <p>□ Que este concello non ten solicitado, aprobado, concedido nin pendente de resolución outras subvencións ou ingresos para a mesma finalidade.</p>
    <p>□ Que o conxunto das subvencións ou ingresos, solicitados, aprobados, concedidos ou pendentes de resolución, para a mesma finalidade, é o que se relaciona:</p>
    <p>(especificar cantidade e procedencia)</p>
    <p>……………………, ……….. de………………….…. de 201..</p>
    <p>O/A alcalde/sa</p>
    <p>Asdo.:……………………</p>
    <h2>ANEXO V<br>Certificación expedida pola Secretaría da entidade local</h2>
    <p>D./Dona , secretario/a do concello CIF </p>
    <p>En relación á subvención concedida a este concello respecto da Orde do 1 de marzo de 2012 pola que se establecen as bases e se convocan, en réxime de concorrencia competitiva, subvencións para o desenvolvemento de programas dirixidos á redución do abandono escolar, nos concellos de Galicia, para o ano 2012 e cumprindo co disposto no artigo 18.1.a,</p>
    <p>DECLARA: (marcar o que proceda)</p>
    <p>□ Que este concello non ten solicitado, aprobado, concedido nin pendente de resolución outras subvencións ou ingresos para a mesma finalidade.</p>
    <p>□ Que o conxunto de subvencións ou ingresos, solicitados, aprobados, concedidos ou pendentes de resolución, para a mesma finalidade, é o que se relaciona:</p>
    <p>(especificar cantidade e procedencia)</p>
    <p>……………………, ……….. de………………….…. de 201..</p>
    <p>Visto e prace O/A secretario/a</p>
    <p>O/A alcalde/sa</p>

