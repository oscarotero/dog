---
date: '1995-04-10'
id: CEAE
page: 2732
number: 70
agency: 'CONSELLERÍA DE FAMILIA, MULLER E XUVENTUDE'
section: III. OUTRAS DISPOSICIÓNS
title: >-
  Orde do 15 de marzo de 1995 pola que se regula a convocatoria de oferta
  concertada para o uso de instalacións xuvenís da Consellería de Familia,
  Muller e Xuventude durante a campaña de verán de 1995.
range: Orde
url: 'https://www.xunta.gal/dog/Publicados/1995/19950410/AnuncioCEAE_gl.html'
---
<p>A Consellería de Familia, Muller e Xuventude, como vén sendo habitual de cara á época de verán, e coñecendo a precariedade e insuficiencia de medios e instalacións axeitadas de que dispoñen as organizacións xuvenís e demais entidades que realizan actividades coa infancia e a xuventude, desexa facilitárlle-la participación no uso das súas instalacións propias ás entidades de referencia, para o que as ofrece segundo se dispón nesta orde.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>A Consellería de Familia, Muller e Xuventude convoca a presente oferta de uso das súas instalacións xuvenís para a campaña de verán do ano en curso -que comprende do 14 de xuño ó 30 de setembro-,</p>
<p>nos termos que se establecen nesta orde e de acordo coa distribución de prazas que se recolle no seu anexo I.</p>
<p>Artigo 2º</p>
<p>O uso das instalacións ofertadas suporá dispoñer da instalación cos servicios de auga, gas, electricidade e alimentación en réxime de pensión completa.</p>
<p>No caso dos campamentos comprende tamén as tendas de campaña, colchóns e mantas.</p>
<p>Artigo 3º</p>
<p>Poderán solicita-lo uso das instalacións de referencia:</p>
<p>1. As asociacións xuvenís, as entidades prestadoras de servicios á xuventude e as escolas de tempo libre, debidamente constituídas e legalizadas.</p>
<p>2. O Consello da Xuventude de Galicia e os consellos locais e municipais de xuventude.</p>
<p>3. Corporacións locais.</p>
<p>4. Outras entidades públicas ou privadas que realicen actividades coa infancia e a xuventude.</p>
<p>Artigo 4º</p>
<p>As solicitudes, subscritas por persoa suficientemente acreditada presentaranse, conforme o modelo</p>
<p>normalizado recollido no anexo II desta orde, no rexistro xeral da Consellería de Familia, Muller e Xuventude, nos rexistros das súas delegacións provinciais ou por calquera dos procedementos establecidos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación será ata o 2 de maio de 1995.</p>
<p>Artigo 5º</p>
<p>As solicitudes presentadas serán examinadas por unha comisión de valoración constituída para o efecto, e que estará integrada por:</p>
<p>-O subdirector xeral de Xuventude, que será o seu presidente.</p>
<p>-Os catro delegados provinciais da Consellería de Familia, Muller e Xuventude ou o funcionario en quen deleguen.</p>
<p>-Un representante do Consello da Xuventude de Galicia.</p>
<p>-Un funcionario da Dirección Xeral de Xuventude designado polo director xeral, que actuará como secretario.</p>
<p>Esta comisión elevará proposta para a súa resolución polo director xeral de Xuventude.</p>
<p>Artigo 6º</p>
<p>A resolución recaída comunicaráselles ós interesados e publicarase nos taboleiros de anuncios da Dirección Xeral de Xuventude e nos das delegacións provinciais da Consellería de Familia, Muller e Xuventude.</p>
<p>Artigo 7º</p>
<p>1. Na proposta que lle elevará ó director xeral de Xuventude, a comisión de valoración aterase á seguinte orde de preferencia:</p>
<p>a) Asociacións xuvenís, entidades prestadoras de servicios á xuventude e escolas de tempo libre domiciliadas na Comunidade Autónoma de Galicia, censadas na Dirección Xeral de Xuventude.</p>
<p>b) Consello da Xuventude de Galicia.</p>
<p>c) Corporacións locais.</p>
<p>d) Entidades xuvenís prestadoras de servicios á xuventude e escolas de tempo libre domiciliadas noutras comunidades autónomas.</p>
<p>e) Outras entidades públicas ou privadas que o soliciten con fins asistenciais.</p>
<p>2. Pola súa vez dentro do previsto no parágrafo anterior, obsérvanse os seguintes criterios de prioridades:</p>
<p>a) As solicitudes dun maior número de prazas ata o tope máximo de cada instalación fixado no citado anexo I.</p>
<p>b) As solicitudes das entidades que cubran as prazas por convocatoria aberta e non reservadas exclusivamente ós seus membros ou asociados.</p>
<p>c) As entidades domiciliadas na provincia onde está a instalación que solicita.</p>
<p>d) As entidades que soliciten instalacións das que non gozaron nos anos anteriores.</p>
<p>Artigo 8º</p>
<p>Dictada resolución, polo director xeral de Xuventude, de adxudicación provisional do uso das instalacións ofertadas, os beneficiarios estarán obrigados:</p>
<p>1. A acredita-las titulacións necesarias esixidas ós responsables que dirixan a actividade.</p>
<p>2. A ingresar, en concepto de reserva de prazas, o 15% das taxas correspondentes ás prazas adxudicadas. O dito ingreso, que será a conta da cantidade total que corresponda, non será reintegrable no suposto de que por non cumprirse os requisitos esixidos, decaese a adxudicación realizada.</p>
<p>3. A subscribi-lo correspondente contrato de uso temporal da instalación de que se trate coas condicións particulares desta.</p>
<p>Se transcorrido un prazo de 10 días desde a notificación da concesión non se cumprisen os requisitos anteriores, decaerá a adxudicación efectuada e corresponderalle ó seguinte solicitante proposto pola comisión de valoración.</p>
<p>Artigo 9º</p>
<p>O aboamento das cantidades restantes das taxas correspondentes efectuarase:</p>
<p>1. Nas quendas que se celebren nos meses de xuño e xullo antes do 1 de xuño de 1995.</p>
<p>2. Nas quendas que se celebren nos meses de agosto e setembro antes do 20 de xuño de 1995.</p>
<p>Artigo 10º</p>
<p>Os adxudicatarios estarán obrigados:</p>
<p>1. A cumpri-los requisitos que esixe a lexislación vixente e a observa-las normas de réxime interior da instalación.</p>
<p>2. A responder dos actos que se realicen nas instalacións concedidas e das consecuencias que deles se derivasen, así como de toda responsabilidade civil derivada de calquera acto.</p>
<p>Artigo 11º</p>
<p>As taxas dos servicios ofertados nesta orde serán as recollidas na Orde do 2 de xaneiro de 1995 (Diario Oficial de Galicia número 6, do 10 de xaneiro de 1995).</p>
<p>Disposicións derradeiras</p>
<p>Primeira.-Autorízase o director xeral de Xuventude para dicta-las disposicións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de marzo de 1995.</p>
<p>Manuela López Besteiro</p>
<p>Conselleira de Familia, Muller e Xuventude</p>

