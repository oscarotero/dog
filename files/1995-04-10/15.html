---
date: '1995-04-10'
id: CEA2
page: 2726
number: 70
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Orde do 15 de marzo de 1995 para subvencións ás entidades de promoción do
  camiño.
range: Orde
url: 'https://www.xunta.gal/dog/Publicados/1995/19950410/AnuncioCEA2_gl.html'
---
<p>O Camiño de Santiago, fenómeno histórico, relixioso e cultural de singular importancia, foi, ó longo dos séculos, o punto de encontro de xentes de diversas procedencias. O interese polo Camiño de Santiago chega ata os nosos días e co obxectivo de potencialo, a Dirección Xeral de Promoción do Camiño de Santiago, creada polo Decreto 291/1993, do 11 de decembro, e en uso das competencias que lle confire o Decreto 49/1994, do 4 de febreiro, de estructura orgánica da Consellería de Cultura, considera necesario a concesión de axudas ás entidades que realicen actividades de difusión e promoción del. Para tal fin,</p>
<p>DISPOÑO:</p>
<p>Artigo 1º.-Obxecto.</p>
<p>A presente disposición ten por obxecto promocionar e incentivar, mediante subvencións a fondo perdido, as entidades que realicen actividades de difusión, investigación ou calquera outra que repercuta, directa ou indirectamente nos camiños de Santiago en Galicia.</p>
<p>Artigo 2º.-Partida orzamentaria.</p>
<p>O libramento da contía da subvención farase con cargo á aplicación orzamentaria 10.04.121A.481.00 dos presupostos xerais da Comunidade Autónoma de Galicia para 1995.</p>
<p>Artigo 3º.-Beneficiarios.</p>
<p>Poderán solicita-las subvencións as asociacións e institucións que cumpran os seguintes requisitos:</p>
<p>a) Estaren inscritas no Rexistro de Entidades de Promoción do Camiño de Santiago.</p>
<p>b) Proxectaren a realización das actividades descritas no artigo 1º.</p>
<p>Artigo 4º.-Beneficios.</p>
<p>As actuacións destas entidades poderán ser subvencionadas nunha contía equivalente ó 50% do orzamento das actividades previstas sen que en ningún caso o montante da subvención poida supera-la cantidade de cincocentas mil pesetas (500.000 ptas.) por beneficiario e ata o esgotamento do crédito orzamentario previsto para o efecto.</p>
<p>A subvención farase efectiva en dous prazos:</p>
<p>-O 50% no momento de concederse a subvención.</p>
<p>-O 50% restante unha vez finalizada a actividade prevista.</p>
<p>Artigo 5º.-Solicitude de beneficios.</p>
<p>As solicitudes das subvencións obxecto da presente disposición presentaranse no rexistro da Consellería de Cultura, mediante instancia dirixida á Dirección Xeral de Promoción do Camiño de Santiago.</p>
<p>A instancia deberá ir acompañada da seguinte documentación:</p>
<p>a) Número de inscrición no Rexistro de Entidades de Promoción do Camiño de Santiago.</p>
<p>b) Documentación explicativa das actividades que solicitan ser subvencionadas.</p>
<p>c) Orzamento das actividades.</p>
<p>Artigo 6º.-Prazo de presentación de solicitudes.</p>
<p>As solicitudes de subvención presentaranse no prazo de trinta días desde a publicación desta orde no DOG.</p>
<p>Artigo 7º.-Comisión de valoración.</p>
<p>O conselleiro de Cultura nomeará unha comisión de valoración integrada por un presidente, un secretario e tres vocais.</p>
<p>Artigo 8º.-Aprobación.</p>
<p>A comisión valorará as solicitudes presentadas e elevará, no prazo de trinta días, a súa proposta motivada ó conselleiro, que resolverá a convocatoria. A comisión terá en conta o interese da actividade a realizar.</p>
<p>Artigo 9º.-Resolución.</p>
<p>No prazo de quince días desde a data de elevación da proposta, o conselleiro de Cultura resolverá a convocatoria. A resolución notificarase ós interesados segundo o establecido no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 10º.-Denegación da oposición.</p>
<p>A denegación da subvención será expresa e motivada e o interesado poderá interpoñer contra esa resolución o pertinente recurso.</p>
<p>Artigo 11.º-Recoñecemento e pagamento das subvencións.</p>
<p>A aprobación da subvención dará lugar á autorización e á disposición do gasto, recoñecemento da obriga e pagamento da subvención.</p>
<p>Artigo 12º.-Realización das actividades.</p>
<p>As actividades subvencionadas levaranse a cabo de conformidade co proxecto presentado e na súa realización deberá deixarse constancia de que se trata de actividades subvencionadas pola Consellería de Cultura.</p>
<p>Artigo 13º.-Seguimento e modificacións.</p>
<p>A Dirección Xeral de Promoción do Camiño de Santiago velará porque as actividades obxecto da subvención se realicen de conformidade no disposto co artigo anterior, podendo toma-las medidas que coide oportunas ó respecto.</p>
<p>As modificacións deberán ser autorizadas polo conselleiro de Cultura, unha vez que a comisión encargada da valoración das solicitudes emita informe favorable das ditas modificacións.</p>
<p>Artigo 14º.-Sancións.</p>
<p>A non realización ou a realización parcial das actividades subvencionadas poderá comporta-la anulación total ou parcial da axuda outorgada, e a obriga de reintegra-las cantidades percibidas en concepto de subvención e os correspondentes xuros legais,</p>
<p>sen prexuízo das demais responsabilidades nas que se incorra.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de marzo de 1995.</p>
<p>Víctor Manuel Vázquez Portomeñe</p>
<p>Conselleiro de Cultura</p>
<p>Sr. Director Xeral de Promoción do Camiño de Santiago</p>

