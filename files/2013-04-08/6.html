---
date: '2013-04-08'
id: C3K1-250313-0002
page: 10290
number: 67
agency: Consellería de Sanidade
section: IV. Oposicións e concursos.
title: >-
  RESOLUCIÓN do 15 de marzo de 2013 pola que se nomea persoal emérito do Servizo
  Galego de Saúde.
range: Resolución
url: >-
  https://www.xunta.gal/dog/Publicados/2013/20130408/AnuncioC3K1-250313-0002_gl.html
---
<p>O Decreto 36/2010, do 11 de marzo, modificado polo Decreto 97/2012, do 16 de marzo, regula o procedemento para o nomeamento de persoal emérito no ámbito sanitario, o procedemento para o recoñecemento, con carácter excepcional, da condición de persoal emérito das institucións sanitarias do Servizo Galego de Saúde, así como os dereitos inherentes a este recoñecemento e o réxime de actividades deste persoal.</p>
    <p>Preténdese así recoñecer o prestixio e a importancia profesional de profesionais sanitarios xubilados/as, así como facilitar, durante o período de tempo establecido e mentres as condicións de saúde llelo permitan, a existencia dunha relación activa coa institución sanitaria de adscrición, realizando funcións de consultoría, asesoría e formación, aproveitando desa forma a experiencia e os coñecementos adquiridos durante a vida laboral previa á súa xubilación.</p>
    <p>Tanto o Decreto 36/2010, do 11 de marzo, modificado polo Decreto 97/2012, do 16 de marzo, como a Orde do 27 de outubro de 2010 que o desenvolve establecen que, unha vez elaborada a proposta de nomeamento pola comisión de valoración creada para o efecto, a Xerencia do Servizo Galego de Saúde elevaraa á persoa titular da consellería, quen procederá, se é o caso, ao nomeamento do persoal emérito.</p>
    <p>A Orde do 27 de xullo de 2010 establece que o nomeamento de persoal emérito que se pode realizar anualmente será como máximo de seis (6) persoas.</p>
    <p>De acordo co anterior, en uso das facultades atribuídas polo Decreto 36/2010, do 11 de marzo, modificado polo Decreto 97/2012, do 16 de marzo, e os decretos 41/2013 e 43/2013, do 21 de febreiro, polos que se establece, respectivamente, a estrutura orgánica da Consellería de Sanidade e do Servizo Galego de Saúde,</p>
    <p class="dog-centrado-sin-cursiva-c-a">RESOLVO:</p>
    <p>Nomear como persoal emérito as persoas que figuran no anexo da presente resolución por un período dun ano, que se poderá prorrogar por períodos de igual duración.</p>
    <p>Contra a presente resolución, que pon fin á vía administrativa, poderase interpor recurso contencioso-administrativo no prazo de dous meses, contados a partir do día seguinte á súa notificación, ante o xulgado do contencioso-administrativo competente de conformidade co establecido nos artigos 8, 14 e 46 da Lei 29/1998, do 13 de xullo, reguladora da xurisdición contencioso-administrativa. Potestativamente, e con carácter previo, poderase interpor recurso de reposición ante este mesmo órgano, no prazo dun mes contado a partir do día seguinte á súa notificación.</p>
    <p>Santiago de Compostela, 15 de marzo de 2013</p>
    <footer><p>Rocío Mosquera Álvarez<br>Conselleira de Sanidade</p></footer>
    <h2>ANEXO</h2>
    <table>
     <tbody>
      <tr>
       <td>Nome e apelidos</td>
       <td>Centro asignado</td>
      </tr>
      <tr>
       <td>Torcuato Labella Caballero</td>
       <td>Estrutura Organizativa de Xestión Integrada de Santiago</td>
      </tr>
      <tr>
       <td>Ángel Jorge-Echeverry Barreiro</td>
       <td>Estrutura Organizativa de Xestión Integrada de Pontevedra</td>
      </tr>
      <tr>
       <td>José María Fernández Rodríguez</td>
       <td>Complexo Hospitalario Universitario de Vigo</td>
      </tr>
      <tr>
       <td>Javier Martínez Pérez-Mendaña</td>
       <td>Estrutura Organizativa de Xestión Integrada de Ferrol</td>
      </tr>
     </tbody>
    </table>

