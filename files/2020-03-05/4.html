---
date: '2020-03-05'
id: G0244-030320-0001
page: 14878
number: 44
agency: >-
  Vicepresidencia e Consellería de Presidencia, Administracións Públicas e
  Xustiza
section: III. Outras disposicións.
title: >-
  RESOLUCIÓN do 3 de marzo de 2020, da Secretaría Xeral da Emigración, pola que
  se amplía o prazo de presentación de solicitudes da Resolución do 31 de
  decembro de 2019 pola que se establecen as bases reguladoras e se convocan as
  subvencións correspondentes a programas de actuación en favor das entidades
  galegas no exterior para o exercicio 2020 (código de procedemento PR924B).
range: Resolución
url: >-
  https://www.xunta.gal/dog/Publicados/2020/20200305/AnuncioG0244-030320-0001_gl.html
---
<p>Mediante a Resolución do 31 de decembro de 2019 (DOG nº 25, do 6 de febreiro), reguláronse e convocáronse as subvencións correspondentes a programas de actuación en favor das entidades galegas no exterior para o exercicio 2020.</p>
    <p>No artigo 7 da devandita resolución establécese que o prazo de presentación de solicitudes será dun mes contado a partir do día seguinte ao da publicación da resolución no <em>Diario Oficial de Galicia</em>, prazo que remata o próximo día 6 de marzo.</p>
    <p>As especiais circunstancias sociais, políticas e económicas que acontecen actualmente en Venezuela, Cuba, Arxentina e Uruguai están a provocar grandes dificultades para que as entidades domiciliadas nestes países poidan reunir a documentación necesaria para solicitar as subvencións dos programas convocados ao abeiro desta convocatoria.</p>
    <p>Nos países citados teñen a súa sede social e desenvolven as súas actividades un gran número de entidades galegas do exterior, inscritas no Rexistro da Galeguidade, potenciais beneficiarias segundo se recolle no artigo 2 da dita resolución, que debido ás circunstancias sinaladas non contan con ingresos propios suficientes para o desempeño do seu cometido estatutario e poñen en risco a súa propia supervivencia, polo que as subvencións que se lles veñen concedendo ao abeiro desta convocatoria resultan imprescindibles para o seu funcionamento e o desenvolvemento dos proxectos que xustifican a súa existencia.</p>
    <p>En atención a estas circunstancias, resulta preciso ampliar o prazo de presentación de solicitudes ao abeiro da dita convocatoria. </p>
    <p>En consecuencia, de conformidade co disposto no artigo 32 da Lei 39/2015, do 1 de outubro, do procedemento administrativo común das administracións públicas,</p>
    <p>RESOLVO:</p>
    <p>Artigo único. Ampliar o prazo de presentación de solicitudes previsto no artigo 7 da Resolución do 31 de decembro de 2019, da Secretaría Xeral da Emigración, pola que se establecen as bases reguladoras e se convocan as subvención correspondentes a programas de actuación en favor das entidades galegas no exterior para o exercicio 2020 (DOG nº 25, do 6 de febreiro), ata o 16 de marzo de 2020, inclusive.</p>
    <p>Santiago de Compostela, 3 de marzo de 2020</p>
    <footer><p>O secretario xeral da Emigración<br>P.S. (Decreto 76/2017, do 28 de xullo)<br>José Carlos García Bouzas<br>Subdirector xeral de Xestión Económico-Administrativa e do Retorno</p></footer>

