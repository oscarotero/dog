---
date: '2018-05-08'
id: O150-030518-0001
page: 23629
number: 88
agency: Escola Galega de Administración Pública
section: III. Outras disposicións.
title: >-
  RESOLUCIÓN do 2 de maio de 2018 pola que se anuncian os actos en conmemoración
  do Día das Letras Galegas.
range: Resolución
url: >-
  https://www.xunta.gal/dog/Publicados/2018/20180508/AnuncioO150-030518-0001_gl.html
---
<p>Un dos fins da EGAP, establecido no artigo 3 da Lei 14/1987, do 27 de maio, de creación da Escola Galega de Administración Pública, é a difusión e normalización da lingua galega. Coa finalidade de conmemorar o día das Letras Galegas, e especialmente este ano á figura de María Victoria Moreno Márquez, </p>
    <h2>RESOLVO: </h2>
    <p>Anunciar a celebración dos actos en conmemoración do Día das Letras Galegas conforme as seguintes bases:</p>
    <p>1. Obxectivos.</p>
    <p>A Real Academia Galega dedícalle o Día das Letras Galegas de 2018 á escritora de literatura infantil e xuvenil María Victoria Moreno Márquez (1939-2005). A EGAP, como institución pública galega, súmase á homenaxe desta insigne escritora en lingua galega organizando un acto literario, seguido da inauguración dunha mostra de arte, así como dunha viaxe de interese cultural. </p>
    <p>2. Persoas destinatarias.</p>
    <p>No acto literario e posterior inauguración da mostra de arte poderá participar calquera persoa interesada. Á viaxe cultural terá acceso só o persoal empregado público ao servizo de calquera das administracións públicas de Galicia (ata 50 prazas). No caso de se presentaren máis solicitudes que prazas, terá preferencia o persoal ao servizo da Administración da Xunta de Galicia.</p>
    <p>3. Desenvolvemento.</p>
    <p>3.1. O día 16 de maio, ás 12.00 horas, no salón de actos da EGAP, celebrarase un acto literario no que a escritora Fina Casalderrey impartirá unha conferencia en relación coa vida e obra da autora homenaxeada e o músico Emilio Rúa interpretará dúas composicións propias baseadas nos seus textos. Ao finalizar o acto, inaugurarase a Mostra de Arte das Letras Galegas, en que persoal empregado público da Administración autonómica exhibirá na sede da EGAP, ata o vindeiro 15 de xuño, as súas creacións artísticas. </p>
    <p>3.2. O día 17 de maio terá lugar unha viaxe de interese cultural polos escenarios onde transcorreu unha boa parte da vida da autora agasallada. O programa e o percorrido poderanse consultar na páxina web da EGAP (https://egap.xunta.gal/).</p>
    <p>4. Inscrición.</p>
    <p>As persoas interesadas en participar no acto literario deberán formalizar a súa inscrición a través da área de matrícula da web da EGAP (https://egap.xunta.gal/matricula/). O prazo estará aberto desde o día seguinte ao da publicación desta resolución no Diario Oficial de Galicia, ata as 23.00 horas do día 13 de maio de 2018.</p>
    <p>Unha vez formalizada a inscrición a que se refire o punto anterior, as persoas interesadas en participar na viaxe cultural deberán, ademais, enviar un correo electrónico a novas.egap@xunta.gal, no cal indiquen o seu nome, apelidos e datos de contacto, así como o seu vínculo de pertenza a calquera das administracións públicas de Galicia.</p>
    <p>A inscrición na viaxe implica a obrigatoriedade de asistir ao acto literario. Para a selección da viaxe cultural terase en conta a data e a hora de recepción do correo electrónico.</p>
    <p>5. Información sobre a selección.</p>
    <p>Na epígrafe desta actividade da páxina web da EGAP (https://egap.xunta.gal/) publicarase a listaxe de persoas seleccionadas.</p>
    <p>Poderase obter calquera outra información, das 8.30 ás 14.30 horas, nos teléfonos 981 54 62 41 e 981 54 62 39.</p>
    <p>Santiago de Compostela, 2 de maio de 2018</p>
    <footer><p>Sonia Rodríguez-Campos González<br>Directora da Escola Galega de Administración Pública</p></footer>

