---
date: '1998-12-24'
id: 7C4E
page: 13
number: 248
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 4 de decembro de 1998 pola que se regula o sistema específico de
  vixilancia da tuberculose en Galicia.
range: Orde
url: 'https://www.xunta.gal/dog/Publicados/1998/19981224/Anuncio7C4E_gl.html'
---
<p>En virtude do Decreto 177/1998, do 11 de xuño, creouse a rede galega de vixilancia en saúde pública, coa finalidade de identificar e caracterizar problemas de saúde na poboación galega, para facilita-lo seu control, sexa con medidas individuais ou colectivas. A dita rede está constituída polo sistema básico e polo sistema específico de vixilancia.</p>
<p>O Rexistro do Programa Galego de Prevención e Control da Tuberculose forma parte do sistema específico de vixilancia e ten como obxectivo recoller e xestiona-la información precisa par describi-la incidencia, evolución e características da tuberculose en Galicia.</p>
<p>Por todo isto, e facendo uso das facultades que me confiren os artigos 34 e 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO</p>
<p>Artigo 1º.-Definición e obxecto.</p>
<p>1. A vixilancia epidemiolóxica da tuberculose farase en Galicia a través do Rexistro do Programa Galego de Prevención e Control da Tuberculose.</p>
<p>2. O Rexistro do Programa Galego de Prevención e Control da Tuberculose recollerá información sobre os casos de enfermidade tuberculosa, sobre o seu seguimento, sobre os estudios de infección nos contactos destes casos e sobre o seguimento das quimioprofilaxes instauradas, segundo as definicións recollidas no Programa Galego de Prevención e Control da Tuberculose.</p>
<p>Artigo 2º.-Dependencia funcional e concepto.</p>
<p>1. O Rexistro do Programa Galego de Prevención e Control da Tuberculose estará adscrito á Dirección Xeral de Saúde Pública como órgano encargado da súa xestión.</p>
<p>2. Para os efectos desta orde terán a consideración de unidades de tuberculose as definidas na orde comunicada do 23 de maio de 1994 e posteriores modificacións.</p>
<p>Artigo 3º.-Notificación de caso de enfermidade tuberculosa.</p>
<p>1. Tódolos médicos/as en exercicio no ámbito territorial da Comunida Galega, están obrigados a notifica-los casos de enfermidade tuberculosa ó Rexistro Galego de Tuberculose, a través da Unidade de Tuberculose que teñan de referencia.</p>
<p>2. A dita declaración deberase facer segundo o sistema que a Dirección Xeral de Saúde Pública estableza, e conterá, como mínimo, os datos que se recollen no anexo I desta orde.</p>
<p>3. A información será remitida polos médicos/as inmediatamente, tralo diagnóstico, a máis tardar antes do mércores da semana seguinte á que se realice. Para estes efectos, considérase que a semana é a unidade básica temporal para a notificación dos casos, e que comeza ás 0 horas do domingo e remata ás 24 horas do sábado seguinte.</p>
<p>4. As unidades de tuberculose notificarán cada venres ás delegacións provinciais de Sanidade e Servicios Sociais os datos dos novos casos de tuberculose respiratoria e menínxea recibidos na semana anterior.</p>
<p>5. As unidades de tuberculose remitirán tódolos datos dos casos á Dirección Xeral de Saúde Pública segundo a periodicidade establecida pola dirección do programa.</p>
<p>Artigo 4º.-Notificación á delegación provincial.</p>
<p>As unidades de tuberculose estarán obrigadas a notificar, con carácter urxente, á delegación provincial da Consellería de Sanidade e Servicios Sociais correspondente, a existencia dos casos de enfermidade tuberculosa que necesiten realizar unha actuación de control nun colectivo (ámbito educativo, laboral, etc.) así como o seu resultado, coordinando as actuacións que se van realizar no colectivo laboral, se é o caso, coas unidades que teñan asignadas as funcións de prevención de riscos laborais.</p>
<p>Artigo 5º.-Notificación do seguimento do caso de enfermidade tuberculosa.</p>
<p>1. O médico/a responsable do seguimento evolutivo e da adhesión ó tratamento do caso de enfermidade tuberculosa, notificará esta información á Unidade de Tuberculose que teña de referencia, conforme o sistema que se recolle no Programa Galego de Prevención e Control da Tuberculose.</p>
<p>2. As unidades de tuberculose enviarán estes datos á Dirección Xeral de Saúde Pública segundo a periodicidade establecida no programa.</p>
<p>Artigo 6º.-Notificación do estudio dos contactos.</p>
<p>1. O médico/a que realice o estudio dos contactos do caso de enfermidade tuberculosa notificará o seu resultado á Unidade de Tuberculose que teñan de referencia, confome o sistema que se recolle no Programa Galego de Prevención e Control da Tuberculose.</p>
<p>2. As unidades de tuberculose enviarán estes datos á Dirección Xeral de Saúde Pública segundo a periodicidade establecida no programa.</p>
<p>Artigo 7º.-Notificación do seguimento das quimioprofilaxes instauradas.</p>
<p>1. O médico/a responsable do seguimento e cumprimento da quimioprofilaxe notificará esta información á Unidade de Tuberculose que teñan de referencia, co sistema que se recolle no Programa Galego de Prevención e Control da Tuberculose.</p>
<p>2. As unidades de tuberculose enviarán estes datos á Dirección Xeral de Saúde Pública segundo a periodicidade establecida no programa.</p>
<p>Artigo 8º.-Unidades de microbioloxía.</p>
<p>1. As unidades de microbioloxía dos centros sanitarios de Galicia están obrigadas a envia-las cepas segundo os criterios establecidos pola Dirección Xeral de Saúde Pública, ó laboratorio de seguimento de micobacterias, designado por esta dirección.</p>
<p>2. O laboratorio de seguimento de micobacterias de Galicia enviará trimestralmente informe de resultados á Dirección Xeral de Saúde Pública, así como os informes que solicite esta dirección.</p>
<p>Artigo 9º.-Réxime sancionador.</p>
<p>O incumprimento do previsto nesta orde constituirá infracción administrativa sanitaria tipificada como tal no artigo 35 da Lei 14/1986, do 25 de abril, xeral de sanidade.</p>
<p>Artigo 10º.-Confidencialidade de datos.</p>
<p>De acordo co especificado no artigo 7.2º do Decreto 177/1998, do 11 de xuño, polo que se crea a Rede Galega de Vixilancia en Saúde Pública, a información que recolla o Rexistro do Programa Galego de Prevención e Control da Tuberculose considerarase estrictamente confidencial e utilizarase só para fins exclusivamente sanitarios.</p>
<p>Disposicións derradeiras</p>
<p>Primeira.-Facúltase a directora xeral de Saúde Pública para adoptar cantas medidas sexan precisas no desenvolvemento e execución da presente orde.</p>
<p>Segunda.-A presente orde entrará en vigor transcorridos vinte días desde o día seguinte ó da súa publicación no Diario Oficial de Galicia.</p>
<p>Santiago de Compostela, 4 de decembro de 1998.</p>
<p>José María Hernández Cochón</p>
<p>Conselleiro de Sanidade e Servicios Sociais</p>
<p>ANEXO I</p>
<p>Información que debe figurar na declaración de tuberculose:</p>
<p>*Datos da declaración:</p>
<p>Datos sobre o médico/a responsable do diagnóstico.</p>
<p>Datos sobre a identificación do caso.</p>
<p>Datos sobre o diagnóstico da enfermidade.</p>
<p>Datos sobre o tratamento.</p>
<p>Datos para a investigación dos contactos.</p>
<p>Censo de contactos íntimos e conviventes.</p>
<p>*Datos de seguimento do tratamento:</p>
<p>Datos do seguimento evolutivo e control da adhesión ó tratamento.</p>
<p>Datos da situación final do ciclo de tratamento.</p>
<p>*Datos do diagnóstico dos contactos:</p>
<p>Datos sobre o resultado do estudio dos contactos.</p>
<p>*Datos da quimioprofilaxe:</p>
<p>Datos sobre o seguimento da quimioprofilaxe.</p>
<p>11619</p>

