---
date: '2003-09-30'
id: 1BF2A
page: 12
number: 189
agency: 'CONSELLERÍA DE ASUNTOS SOCIAIS, EMPREGO E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 5 de agosto de 2003, da Delegación Provincial de Pontevedra,
  pola que se dispón o rexistro, o depósito e a publicación, no Diario Oficial
  de Galicia, do convenio colectivo da empresa Babé y Cía, S.L.
range: Resolución
url: 'https://www.xunta.gal/dog/Publicados/2003/20030930/Anuncio1BF2A_gl.html'
---
<p>Visto o texto do convenio colectivo da empresa Babé y Cía, S.L., con número de código 3603622 que tivo entrada nesta delegación provincial o día 18-7-2003, subscrito en representación da parte económica pola representación da empresa, e da parte social, polo comité de empresa, en data 26-6-2003. De conformidade co disposto no artigo 90.2º y 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito dos convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 5 de agosto de 2003.</p>
<p>Joaquín Macías Sánchez</p>
<p>Delegado provincial de Pontevedra</p>
<p>Sétimo convenio colectivo</p>
<p>de Babé y Cía, S.L.</p>
<p>Artigo 1º.-Ámbito territorial, funcional e persoal.</p>
<p>Este convenio afecta a empresa Babé y Cía, dedicada á actividade do transporte de distribución de productos petrolíferos, e os seus traballadores empregados exclusivamente na dita actividade e que presten os seus servicios nos centros de traballo situados na provincia de Pontevedra, ou nos centros que poida crear esta empresa para a distribución dos productos indicados en provincia distinta da citada.</p>
<p>Artigo 2º.-Vixencia e duración.</p>
<p>Este convenio entrará en vigor o día 1 de xaneiro de 2002 calquera que sexa a súa publicación no Diario Oficial de Galicia, e abranguerá o período comprendido entre esa data e o 31 de decembro do ano 2004, agás prórroga tácita por anos naturais, se non é denunciado formalmente por calquera das partes, polo menos, con tres meses de antelación á data do seu vencemento ou, se é o caso, de calquera das súas prórrogas.</p>
<p>Artigo 3º.-Concorrencias do convenio.</p>
<p>Este convenio rexerá nos seus propios termos e sen ningunha variación durante os anos 2003 e 2004. En consecuencia, durante a súa vixencia non poderá aplicarse, no ámbito que comprenda, outro concorrente total ou parcialmente, en calquera dos aspectos territoriais, funcional ou persoal.</p>
<p>Artigo 4º.-Compensación e absorción.</p>
<p>As condicións pactadas neste convenio compensaranse na súa totalidade coas que anteriormente viñesen desfrutando os traballadores, calquera que fose a súa orixe, denominación ou forma en que estivesen concedidas, respectándose as condicións máis beneficiosas con carácter ad personam, sempre que en conxunto e en cómputo anual sexan superiores ás establecidas neste convenio.</p>
<p>As disposicións legais que puidesen implicar variación económica en todos ou cada un dos conceptos retribuídos, unicamente terán aplicación práctica se, globalmente consideradas en cómputo anual, superan o valor destas.</p>
<p>Artigo 5º.-Vinculación á totalidade.</p>
<p>No suposto de que por calquera causa se modificase algunha das cláusulas establecidas neste convenio, quedará todo sen eficacia, debendo procederse a un novo estudio de negociación da totalidade do seu contido, que debe ser un e indivisible.</p>
<p>Artigo 6º.-Facultades da empresa.</p>
<p>Son facultades da dirección da empresa, entre outras:</p>
<p>a) A organización e reestructuración da empresa, imposta por necesidades do servicio público que presta a súa organización e estabilidade.</p>
<p>b) A adaptación de métodos ou sistemas de traballo, oído o comité de empresa.</p>
<p>c) Fomenta-la productividade, esixindo uns rendementos normais de traballo.</p>
<p>d) Tódalas facultades que se atribúe a empresa en virtude dos dereitos que lle outorga a lei serán coa información previa ó comité de empresa, que procurará que sexan desenvolvidas coa máxima equidade e xustificación.</p>
<p>Artigo 7º.-Obrigas do conductor.</p>
<p>Sen prexuízo das obrigas xerais do conductor no desempeño da súa función laboral, concrétanse como específicas desta actividade as que seguen:</p>
<p>a) Conducir calquera vehículo da empresa segundo as necesidades desta, sendo responsable del e da mercadoría que transporta, durante a viaxe que se lle encomendase e da documentación do vehículo.</p>
<p>b) Facilitar un parte diario por escrito do servicio efectuado e do estado do camión, a súa cisterna e elementos accesorios que se fixen.</p>
<p>c) Na súa libreta de control habilitada pola empresa, o conductor anotará o inicio da súa xornada, os percorridos polos itinerarios e os tempos reais ou previstos que se fixen, as avarías que se poidan producir, así como a hora de finalización da súa xornada. As follas da libreta de control serán por duplicado para que lles quede constancia ó conductor e mais á empresa.</p>
<p>d) Inspecciona-lo estado, limpeza e conservación dos vehículos, as súas cisternas e elementos accesorios.</p>
<p>e) Empalmar e desempalmar mangueiras, abrir e pechar válvulas, axustar e desaxustar brazos de carga e descarga, e demais mecanismos utilizados para o enchido e baleirado das cisternas, realizando estas funcións e as súas complementarias, tanto se estes elementos son do seu propio vehículo como se son alleos a el, e aínda que teña que verificar estas opcións dentro do recinto da entidade cargadora.</p>
<p>f) Coñece-lo funcionamento e uso dos aparellos de extinción de incendios e executar estas operacións cando proceda, e asistir dentro da xornada de traballo ás prácticas de adestramento daqueles.</p>
<p>g) Durante o enchido e baleirado das cisternas, verificará a operación de purga en cada compartimento, comprobando a ausencia neles da auga decantada.</p>
<p>h) Observa-las normas legais vixentes en cada momento, así como as establecidas por CLH, S.A. e as compañías operadoras, e as que se dicten con carácter xeral en relación coa circulación e transporte de productos petrolíferos, en especial o disposto nas normas e procedementos do sistema de calidade de Babé y Cía, conforme a norma ISO 9002.</p>
<p>Artigo 8º.-Xornada de traballo.</p>
<p>A xornada de traballo será de corenta horas semanais, de acordo co calendario laboral, en cómputo semanal.</p>
<p>Cando a organización do traballo o permita, e sempre co acordo previo entre empresa e administrativos, implantarase a xornada continuada para estes, respectándose os que a teñen concedida.</p>
<p>Tódalas horas que superen ou excedan as corenta semanais ou as 8 diarias, terán a consideración de extraordinarias ou de presencia para todo o persoal.</p>
<p>Dada a característica desta actividade, cando as necesidades do servicio o requiran, realizaranse as horas extraordinarias e de presencia que, como máximo, están permitidas na lexislación vixente.</p>
<p>A normativa legal vixente aplicarase tamén no que respecta ó descanso semanal e diario.</p>
<p>Os sábados e festivos nos que por necesidades do servicio se traballe serán rotativos para o persoal conductor e remunerados da seguinte forma:</p>
<p>-Os sábados serán aboados na cantidade fixa do anexo II polas 8 horas de traballo, tanto efectivas como de presencia, e un día de descanso de compensación. Todo o que exceda das 8 horas pagarase como horas extras.</p>
<p>-Os festivos aboaranse na contía fixada no citado anexo II por 8 horas de traballo, tanto efectivo como de presencia, e todo o que exceda das 8 horas pagarase como extras e sen día de descanso compensatorio.</p>
<p>No caso de ser requirido o servicio de taller, en sábado ou festivo, a remuneración aplicable será a mesma que para o persoal conductor.</p>
<p>Artigo 9º.-Definición de tempo de traballo efectivo e tempo de presencia.</p>
<p>Tempo de traballo efectivo:</p>
<p>-A conducción dos vehículos.</p>
<p>-A parte do tempo empregada nos procesos de carga e descarga do vehículo que esixe a participación activa do conductor con manexo de elementos de conexión ou dispositivos de enchido de vehículo.</p>
<p>En situación de avaría e mantemento:</p>
<p>-O tempo de reparala, sempre que a reparación a realice o mesmo conductor.</p>
<p>-Cando sexa preciso o remolque a talleres ou outros lugares nos que se vaia realiza-la reparación, o tempo empregado na dita operación de remolque, no caso de que o conductor asuma a conducción do vehículo avariado.</p>
<p>Definición do tempo de presencia.</p>
<p>A parte dos tempos de enchido ou baleirado do vehículo que só requira vixilancia do proceso pero non a utilización de equipos ou dispositivos de enchido ou baleirado, aínda que neste tempo se efectúen xestións administrativas relacionadas co cargamento.</p>
<p>As esperas anteriores á carga ou á descarga en orixe ou destino que esixan vixilancia do vehículo.</p>
<p>As esperas por reparación de avarías ou paradas reguladas por este convenio colectivo ou outras regulamentacións, nas que recae sobre o conductor a vixilancia do vehículo.</p>
<p>Terán tamén carácter de horas de presencia, calquera outra que aconselle a práctica de servicio e de común acordo entre a empresa e o comité. Neste caso, teranse en conta para incorporar ó texto de futuros convenios.</p>
<p>Artigo 10º.-Pagas extraordinarias.</p>
<p>As pagas extraordinarias de Nadal, verán e marzo aboaranse na contía de 30 días naturais cada unha delas a razón de salario base máis antigüidade e faranse efectivas o 18 de decembro, 18 de xullo e 18 de marzo, esta última devengada a 31 de decembro (antiga paga de beneficios).</p>
<p>Artigo 11º.-Vacacións e licencias retribuídas.</p>
<p>Tódolos traballadores da empresa desfrutarán dunhas vacacións anuais retribuídas de 30 días naturais a razón de salario base máis antigüidade e o importe dunha bolsa de vacacións que se cifra na contía, fixada no anexo II, aboándose ambas ó se inicia-lo desfrute das vacacións.</p>
<p>O calendario para o desfrute de vacacións será confeccionado na forma que determina o Estatuto dos traballadores e darase a coñecer con tres meses de antelación ó seu comezo, procurando establece-la oportuna rotación para evitar que o dito desfrute lles corresponda ós mesmos traballadores nas mesmas datas.</p>
<p>Licencias retribuídas.</p>
<p>Sobre esta materia aplicarase o disposto no vixente Estatuto dos traballadores e demais disposicións legais, coas seguintes excepcións:</p>
<p>a) Os días de licencia será retribuídos a razón do salario base do convenio maila antigüidade que corresponda.</p>
<p>b) En caso de matrimonio, o traballador terá dereito ó desfrute de 15 días por este concepto.</p>
<p>c) Para atender a asuntos propios que non admitan demora, o traballador terá dereito durante un ano á licencia dun a seis días, sen ter que xustifica-las causas.</p>
<p>d) En caso de falecemento de cónxuxe, descendente, ascendente, irmáns, tíos consanguíneos, o traballador desfrutará de dous a sete días por determinar segundo a distancia e circunstancias que concorran no caso.</p>
<p>e) No suposto de falecemento de ascendentes, irmáns e tíos afíns, o traballador desfrutará de licencias de dous a catro días, a duración das cales tamén se determinará en consideración á distancia e circunstancias concorrentes.</p>
<p>f) En caso de parto da esposa, compañeira, enfermidade grave do cónxuxe, ascendentes, descendentes e consanguíneos, a licencia será de tres a sete días, tamén fixados en atención á distancia e circunstancias concorrentes.</p>
<p>Artigo 12º.-Complemento de perigosidade.</p>
<p>Os productores que, como consecuencia da actividade que desenvolven na empresa, manipulen ou transporten habitualmente mercadorías explosivas ou inflamables, percibirán un complemento do 15% sobre o salario base por día traballado.</p>
<p>Os sábados non festivos consideraranse como efectivamente traballados para os exclusivos efectos do devengo deste complemento.</p>
<p>Artigo 13º.-Complemento de locomoción.</p>
<p>Establécese a cantidade fixada no anexo II en concepto de complemento de transporte para o persoal conductor, e para as restantes categorías a cantidade fixada no citado anexo II, que se percibirá por día efectivamente traballado.</p>
<p>Os sábados non festivos consideraranse como efectivamente traballados para os exclusivos efectos do devengo deste complemento.</p>
<p>Artigo 14º.-Horas extraordinarias e complemento de actividade.</p>
<p>Sobre as horas extraordinarias respectarase o establecido no artigo 35 do vixente Estatuto dos traballadores. Non obstante, páctase expresamente o valor da hora extraordinaria e o complemento de actividade nas contías fixadas no anexo II deste convenio.</p>
<p>Tendo en conta a natureza do traballo que se realiza no transporte de mercadorías perigosas, e o específico de distribución de productos petrolíferos, as horas extras co seu valor pactado terán o carácter de estructurais de mantemento, de conformidade coa lexislación vixente.</p>
<p>Co obxecto de reduci-la aglomeración de vehículos nos cargadeiros, coa conseguinte perigosidade e o número de horas de presencia, páctase dentro da xornada laboral unha flexibilidade na entrada ó traballo, que se gradúa entre as 6.30 e as 8.45 horas.</p>
<p>O persoal comprométese a realiza-las horas establecidas no Real decreto 1565/1995, ou do que o substitúa, comprometéndose así mesmo a empresa a distribuí-las ditas horas de forma equitativa e que permita a igualdade de oportunidades.</p>
<p>Estas horas serán supervisadas periodicamente polo comité de empresa e, se se detectan anomalías e estas non se corrixen, levará consigo a modificación ó anterior horario non flexibilizado.</p>
<p>Fíxase un complemento de actividade, cunha contía que se paga por hora que se exceda das 8 diarias de media semanal, que terá a consideración de complemento por cantidade e calidade de traballo, de acordo co artigo 39 do Acordo xeral ara o transporte.</p>
<p>Artigo 15º.-Axudas de custo.</p>
<p>Fíxase a contía da axuda de custo para todo o persoal a que afecta este convenio nas cantidades que figuran no seu anexo II.</p>
<p>Estas axudas de custo devengaraas o persoal conductor sempre que realice servicios co camión, incluídos sábados e festivos.</p>
<p>Para as comidas en ruta, o conductor dispón de hora e media, á súa conveniencia.</p>
<p>Artigo 16º.-Roupa de traballo.</p>
<p>Ó persoal de tráfico facilitaráselle como roupa de traballo, unha vez ó ano, dous pantalóns, dúas camisas, unha chaqueta curta de tea, un par de zapatos ou botas, e luvas segundo as necesidades, e cada dous anos: un anorak ou roupa de auga.</p>
<p>Ós administrativos, unha chaqueta curta de tea ó ano.</p>
<p>Ós mecánicos, tres fundas e un par de botas ó ano.</p>
<p>Esta roupa entregarase coa obrigatoriedade de que na xornada de traballo vaian provistos do uniforme correspondente.</p>
<p>A roupa de traballo deberá entregárselles a tódolos traballadores dentro do primeiro semestre do ano.</p>
<p>Artigo 17º.-Suspensión do permiso de conducción ou autorización para conducir mercadorías perigosas.</p>
<p>En caso de que un conductor sufra a retirada do seu permiso de conducir ou carné TPC por sentencia ou resolución firme da autoridade competente e de forma definitiva ou temporal, a empresa aseguraralle un novo posto de traballo segundo a elección desta, e o interesado percibirá a remuneración correspondente á súa nova categoría.</p>
<p>Ó remate da duración da suspensión do permiso, será reintegrado á súa antiga categoría e posto de traballo.</p>
<p>Enténdese que sempre e cando estea conducindo ó servicio da empresa, exclusivamente e non vulnere o artigo 7º do Real decreto 1999/1979, do Regulamento de mercadorías perigosas, ou do que o substitúa.</p>
<p>Aplicarase o mesmo artigo 17, sempre que ó conductor se lle retirase o seu permiso de conducir, media hora antes e media hora despois da súa entrada e saída ó traballo.</p>
<p>A empresa terá a obriga de manter como máximo o seguinte número de conductores afectados en función do número de conductores.</p>
<p>En cadro de persoal de ata 20 conductores: un.</p>
<p>En cadro de persoal de entre 21 e 40 conductores: dous.</p>
<p>En cadro de persoal de entre 41 e 60 conductores: tres.</p>
<p>En cadro de persoal de entre 61 e 80 conductores: catro.</p>
<p>En cadro de persoal de máis de 80 conductores: cinco.</p>
<p>Artigo 18º.-Comisión mixta.</p>
<p>Constitúese unha comisión mixta como órgano de interpretación e vixilancia do cumprimento do convenio. Terá o seu domicilio no centro de traballo de Vilar de Infesta e estará composta por seis membros designados pola metade de cada unha das partes, empresarial e social.</p>
<p>As partes poderán utiliza-los servicios de asesores, os que designará libremente e á súa custa, e terán voz pero non voto.</p>
<p>Serán funcións da comisión paritaria as seguintes:</p>
<p>Vixilancia e seguimento deste convenio e interpretación dos seus preceptos.</p>
<p>Constitución de ponencias ou comisións e elaboración de estudios sobre calquera aspecto de relacións laborais no ámbito da empresa, incluída a normativa básica sobre promoción profesional.</p>
<p>Estudio sobre a aplicación á actividade da empresa da Lei de prevención de riscos laborais e o seu desenvolvemento.</p>
<p>Acordos sobre formación continua, para adaptarse ás medidas da empresa.</p>
<p>A validez dos acordos da comisión paritaria require que se adopten por maioría de ámbalas partes.</p>
<p>A comisión paritaria regulará o seu propio funcionamento e reunirase como mínimo cada tres meses ou cando unha das partes o solicite cunha antelación de 48 horas e o motivo fose transcendente.</p>
<p>Estará constituída, pola parte empresarial, por Ramón González-Babé, Federico González-Babé Iglesias e, pola parte social, José Luis Rodríguez Pérez, Juan Bautista Rodríguez Vázquez e Mª del Pilar Montes Anllo. Ámbalas partes poden autorizar suplentes que as representen.</p>
<p>Artigo 19º.-Dereito supletorio.</p>
<p>No non previsto neste convenio rexerá o Acordo xeral do transporte aprobado por Resolución do 13 de xaneiro de 1998, da Dirección Xeral de Traballo, dándolle así cumprimento ó establecido na disposición transitoria primeira do dito acordo.</p>
<p>Artigo 20º.-Seguro de vida ou invalidez.</p>
<p>Para o persoal que se rexa por este convenio, nos casos de morte ou invalidez permanente total ou absoluta derivados de accidente de traballo ou enfermidade profesional, a empresa garantiralles ós herdeiros ou ó traballador, unha indemnización por un importe de 30.952 euros, e concertará obrigatoriamente para tales fins a póliza de seguros. Para o caso de gran invalidez, a contía será de 49.524 euros.</p>
<p>Artigo 21º.-Incapacidade laboral transitoria.</p>
<p>Ós traballadores afectados por este convenio, que se encontren na situación de IT (incapacidade temporal), calquera que sexa a causa determinante, a empresa aboaralles un complemento ata cubri-lo 100% da base reguladora da prestación da Seguridade Social e a partir do 120 día de baixa. Durante os primeiros 30 días de baixa por enfermidade, aboarase tamén o dito complemento para cubri-lo 100% da base reguladora.</p>
<p>Artigo 22º.-Acción sindical.</p>
<p>En canto ós dereitos de representación colectiva e de reunión dos traballadores na empresa, aplicarase o establecido na Lei 8/1980, do 10 de marzo, do Estatuto dos traballadores.</p>
<p>Non obstante o disposto anteriormente, non se computarán dentro das horas dispoñibles as que correspondan a reunións de comisións deliberadoras do convenio e comisións mixtas que, sendo regulamentariamente convocadas, terán carácter retribuído.</p>
<p>De acordo co previsto no Estatuto dos traballadores e LOLS, poderán acumularse as horas e crédito sindical que lles correspondan ós representantes dos traballadores (comités de empresa e delegados de persoal), as empresas afectadas por este convenio nun de calquera sindicato legalmente constituído.</p>
<p>Esta acumulación poderá ser das horas sindicais correspondentes a dous meses durante o ano.</p>
<p>Artigo 23º.-Xubilación anticipada.</p>
<p>Os traballadores que se rexan por este convenio e leven como mínimo 24 anos de antigüidade na empresa tendo cumpridos os 60 anos, poderán solicita-la xubilación anticipada.</p>
<p>De acordo coa base reguladora, a empresa aboará mensualmente como cantidade fixa e invariable a diferencia existente entre a cantidade que aboe a Seguridade Social e o 100% da dita base. Esta cantidade poderá ser aboada pola empresa dunha soa vez e en función dos meses que falten ata os 65 anos.</p>
<p>Este compromiso terá como duración ata que cumpra o traballador a idade de 65 anos ou o tope mínimo que en cada momento poida establece-la lexislación vixente para a xubilación voluntaria.</p>
<p>O compromiso rescindirase, así mesmo, cando a empresa deixe a actividade pola que se rexe este convenio.</p>
<p>No caso de non existir acordo entre empresa e traballador, a esa xubilación voluntaria que libremente poderá solicita-lo traballador, poderá oporse por causa xustificada o empresario, que levará a petición do traballador á comisión mixta, que decidirá por maioría se procede ou non a xubilación solicitada, sendo vinculante esa decisión.</p>
<p>Artigo 24º.-Retribucións.</p>
<p>Para o ano 2003, as retribucións do persoal afectado por este convenio serán as detalladas no anexo I.</p>
<p>A partir del 1 de xaneiro de 2004, as retribuacións detalladas no anexo I serán incrementadas na porcentaxe disposta legalmente polo Goberno para a inflación prevista para ese ano. Adicionalmente, acórdase unha revisión das cantidades devengadas durante o ano 2004. Se o IPC anual o 31 de decembro de 2004 superase a porcentaxe de inflación preista esta revisión será igual ó exceso de IPC superior á porcentaxe de inflación prevista. Non se producirá revisión ninguna se o IPC real fose inferior ou igual á porcentaxe de inflacón prevista.</p>
<p>En caso de prórroga do convenio conforme o artigo 2º, procederase á modificación de retribucións aplicándolle a cada un dos conceptos retributivos a variación anual do IPC xeral a 31 de decembro do ano que remata con efectos do primeiro de xaneiro do ano seguinte.</p>
<p>Artigo 25º.-Antigüidade.</p>
<p>Son os complementos salariais, que serán os que se derivan das condicións persoais do traballador que non foran valoradas ó fixa-lo soldo ou salario.</p>
<p>Teñen carácter de consolidables.</p>
<p>A promoción económica en función do traballo desenvolvido, que se devengará desde o día 1 do mes natural seguinte ó seu vencemento, queda fixada nun 5% do salario base ós cinco anos, un 10% ós dez anos, un 15% ós quince anos, e un 20% ós vinte ou máis anos de servicios computables.</p>
<p>Ós traballadores que viñesen percibindo premios, complementos de antigüidade, calquera que fose a denominación deles, en contía superior á que resulte do novo sistema establecido no parágrafo anterior, respectaráselles a título persoal, mentres lles resulte máis favorable o dereito a cobra-la cantidade que viñesen percibindo por tal concepto o 31 de decembro de 1997. Ós que nesta data estean en curso de adquisición dun novo tramo temporal, recoñeceráselles no seu momento, agás que ámbalas partes acorden outra forma de compensación, o dereito a cobrar a título persoal, a cantidade que tería devengado ó consolidalos, calculadas consonte o salario vixente en tal momento.</p>
<p>ANEXO I</p>
<p>Táboa salarial</p>
<table><tbody><tr><td>Grupo 1º</td></tr>
<tr><td>Subgrupo A</td></tr>
<tr><td>I</td><td>Xefe de servicio</td><td></td><td>1.163,48 A</td></tr>
<tr><td>II</td><td>Inspector principal</td><td></td><td>1.063,28 A</td></tr>
<tr><td>Subgrupo B</td></tr>
<tr><td>I</td><td>Enxeñeiro e licenciado</td><td></td><td>1.091,90 A</td></tr>
<tr><td>II</td><td>Enxeñeiro e aux. titulado</td><td></td><td>891,43 A</td></tr>
<tr><td>III</td><td>Axudante técnico sanitario</td><td></td><td>794,89 A</td></tr>
<tr><td>Grupo 2º</td></tr>
<tr><td>I</td><td>Xefe de sección</td><td></td><td>948,70 A</td></tr>
</tbody></table>
<table><tbody><tr><td>II</td><td>Xefe de negociado</td><td></td><td>877,11 A</td></tr>
<tr><td>III</td><td>Oficial 1ª</td><td></td><td>725,56 A</td></tr>
<tr><td>IV</td><td>Oficial 2ª</td><td></td><td>796,90 A</td></tr>
<tr><td>V</td><td>Auxiliar administrativo</td><td></td><td>748,21 A</td></tr>
<tr><td>VI</td><td>Aspirante e aprendices</td></tr>
<tr><td></td><td>-Maiores de 18 anos</td><td></td><td>549,58 A</td></tr>
<tr><td></td><td>-Menores de 16 anos</td><td></td><td>365,84 A</td></tr>
<tr><td>Grupo 3º</td></tr>
<tr><td>Subgrupo A</td></tr>
<tr><td>I</td><td>Xefe de tráfico 1ª</td><td></td><td>877,11 A</td></tr>
<tr><td>II</td><td>Xefe de tráfico 2ª</td><td></td><td>834,17 A</td></tr>
<tr><td>III</td><td>Xefe de tráfico 3ª</td><td></td><td>828,43 A</td></tr>
<tr><td>IV</td><td>Conductor mecánico</td><td></td><td>819,82 A</td></tr>
<tr><td>V</td><td>Conductor</td><td></td><td>796,89 A</td></tr>
<tr><td>VI</td><td>Conductor motociclos</td><td></td><td>774,00 A</td></tr>
<tr><td>VI</td><td>Axudante</td><td></td><td>762,53 A</td></tr>
<tr><td></td><td>Mozo especializado</td><td></td><td>748,21 A</td></tr>
<tr><td></td><td>Mozo carga, descarga e reparto</td><td></td><td>733,95 A</td></tr>
<tr><td>Grupo 4º</td></tr>
<tr><td></td><td>Xefe de taller</td><td></td><td>905,76 A</td></tr>
<tr><td></td><td>Encargado contramestre</td><td></td><td>877,11 A</td></tr>
<tr><td></td><td>Encargado xeral</td><td></td><td>834,17 A</td></tr>
<tr><td></td><td>Encargado de almacén</td><td></td><td>828,43 A</td></tr>
<tr><td></td><td>Xefe de equipo</td><td></td><td>828,43 A</td></tr>
<tr><td></td><td>Oficial 1ª</td><td></td><td>819,82 A</td></tr>
<tr><td></td><td>Oficial 2ª</td><td></td><td>796,90 A</td></tr>
<tr><td></td><td>Oficial 3ª</td><td></td><td>748,21 A</td></tr>
<tr><td></td><td>Engraxador lavacoches</td><td></td><td>748,21 A</td></tr>
<tr><td></td><td>Mozo de taller</td><td></td><td>748,21 A</td></tr>
<tr><td>Grupo 5º</td></tr>
<tr><td></td><td>Cobrador</td><td></td><td>748,21 A</td></tr>
<tr><td></td><td>Telefonista</td><td></td><td>733,90 A</td></tr>
<tr><td></td><td>Porteiro</td><td></td><td>733,90 A</td></tr>
<tr><td></td><td>Vixilante</td><td></td><td>733,90 A</td></tr>
<tr><td></td><td>Garda de día</td><td></td><td>733,90 A</td></tr>
<tr><td></td><td>Garda de noite</td><td></td><td>748,21 A</td></tr>
<tr><td></td><td>Limpadora (8 horas)</td><td></td><td>647,96 A</td></tr></tbody></table>
<p>Traballadores entre 16-18 anos aplicado RD sobre salario mínimo interprofesional vixente.</p>
<p>ANEXO II</p>
<p>Outros conceptos retributivos</p>
<table><tbody><tr><td>Artigo 8º</td></tr>
<tr><td></td><td>Aboamentos sábados</td><td></td><td>38,20 A</td></tr>
<tr><td></td><td>Aboamentos festivos</td><td></td><td>101,84 A</td></tr>
<tr><td>Artigo 11º</td></tr>
<tr><td></td><td>Bolsa de vacacións</td><td></td><td>324,94 A</td></tr>
<tr><td>Artículo 12º</td></tr>
<tr><td></td><td>Compl. de perigosidade</td><td></td><td>4,09 A</td></tr>
<tr><td>Artigo 13º</td></tr>
<tr><td></td><td>C. transporte conductor</td><td></td><td>5,03 A</td></tr>
<tr><td></td><td>C. transporte restantes</td><td></td><td>10,00 A</td></tr>
<tr><td>Artigo 14º</td></tr>
<tr><td></td><td>Hora extra</td><td></td><td>8,65 A</td></tr>
<tr><td></td><td>Compl. de actividade</td><td>Art. 39 AG.</td><td>8,62 A</td></tr>
<tr><td>Artigo 15º</td></tr>
<tr><td></td><td>Galicia</td><td></td><td></td></tr>
<tr><td></td><td>Comida</td><td></td><td>12,65 A</td></tr>
<tr><td></td><td>Cea</td><td></td><td>12,65 A</td></tr>
<tr><td></td><td>Noite</td><td></td><td>12,65 A</td></tr>
<tr><td></td><td>Almorzo</td><td></td><td>4,20 A</td></tr>
<tr><td></td><td></td><td>Total</td><td>42,15 A</td></tr>
<tr><td></td><td>Fóra de Galicia</td><td></td><td></td></tr>
<tr><td></td><td>Comida</td><td></td><td>21,09 A</td></tr>
<tr><td></td><td>Cea</td><td></td><td>21,09 A</td></tr>
<tr><td></td><td>Noite</td><td></td><td>16,86 A</td></tr>
<tr><td></td><td>Almorzo</td><td></td><td>4,20 A</td></tr>
<tr><td></td><td></td><td>Total</td><td>63,24 A</td></tr>
</tbody></table>

