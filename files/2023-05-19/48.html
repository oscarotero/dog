---
date: '2023-05-19'
id: L178-250423-0001
page: 30793
number: 94
agency: Concello de Santiago de Compostela
section: VI. Anuncios. b) Administración local.
title: >-
  ANUNCIO de aprobación definitiva do estudo de detalle para a dotación de
  accesibilidade aos inmobles de vivenda colectiva situados na rúa do Penedo,
  número 56 a 68 (Corredoira da Campsa).
range: Anuncio
url: >-
  https://www.xunta.gal/dog/Publicados/2023/20230519/AnuncioL178-250423-0001_gl.html
---
<p>O Pleno da Corporación do Concello de Santiago de Compostela, na sesión ordinaria que tivo lugar o 30 de marzo de 2023, adoptou o seguinte acordo: </p>
    <p>Aprobar definitivamente o estudo de detalle para a definición urbanística da dotación de accesibilidade aos inmobles de vivenda colectiva situados na rúa do Penedo 56 a 68 (Corredoira da Campsa), segundo o documento reformado elaborado pola Sección de Planeamento en marzo de 2023.</p>
    <p>Aprobar definitivamente a delimitación do ámbito da actuación sobre o medio urbano, para os efectos do disposto nos artigos 24 do texto refundido da Lei do solo (Real decreto lexislativo 7/2015) e 13 da Lei 1/2019, de rehabilitación, rexeneración e renovación urbanas de Galicia.</p>
    <p>Ao abeiro do que dispón o artigo 13.5 da citada Lei 1/2019, acórdase que as instalacións de mellora da accesibilidade e de eficiencia enerxética previstas no estudo de detalle non computarán para os efectos de edificabilidade, volume máximo edificable e ocupación de parcela, nin de distancias mínimas a lindeiros, outras edificacións, espazos públicos e vías públicas, ou cumprimento de aliñacións.</p>
    <p>A aprobación definitiva do estudo de detalle habilita a ocupación do espazo público afectado a favor da comunidade de propietarios dos edificios existentes, e poderá acordarse a cesión de uso do voo do espazo público durante o tempo en que se manteña a edificación ou, de se considerar procedente, o seu alleamento.</p>
    <p>O acordo de aprobación definitiva publicarase no <em>Diario Oficial de Galicia</em>, e a normativa urbanística publicarase no <em>Boletín Oficial</em> da provincia. Así mesmo, remitirase á Consellería de Medio Ambiente, Territorio e Vivenda a documentación exixida polo artigo 88.3 da LSG, para os efectos de inscribir o estudo de detalle no Rexistro de Ordenación do Territorio e Planeamento Urbanístico de Galicia. </p>
    <p>En todo caso, e de conformidade co exixido polo artigo 199.4 do RLSG, a eficacia do acto de aprobación definitiva e a entrada en vigor do Plan quedan condicionadas ao cumprimento dos anteriores trámites e ao sinalado no artigo 70.2 da Lei 7/1985, do 2 de abril, de bases do réxime local, en relación co 65.4 da mesma lei.</p>
    <p>Contra o acordo de aprobación definitiva do citado estudo de detalle poderase interpor directamente recurso contencioso-administrativo ante o Tribunal Superior de Xustiza de Galicia, no prazo de dous meses contado a partir do día seguinte ao da publicación deste anuncio.</p>
    <p>Santiago de Compostela, 10 de abril de 2023</p>
    <footer><p>O alcalde<br>P.D. (DEC/4742/2019, do 17 de xuño de 2019)<br>Mercedes Rosón Ferreiro<br>Concelleira delegada de Urbanismo, Vivenda e Cidade Histórica</p></footer>

