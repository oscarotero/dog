---
date: '2019-10-04'
id: G1551-300919-0001
page: 44242
number: 189
agency: Fundación Cidade da Cultura de Galicia
section: VI. Anuncios. c) Outros anuncios.
title: >-
  EXTRACTO do Anuncio polo que se convocan os premios Emprende Cultura Gaiás
  Sixto Seco.
range: Anuncio
url: >-
  https://www.xunta.gal/dog/Publicados/2019/20191004/AnuncioG1551-300919-0001_gl.html
---
<p>BDNS (Identif.): 474580.</p>
    <p>De conformidade co previsto nos artigos 17.3.b) e 20.8.a) da Lei 38/2003, do 17 de novembro, xeral de subvencións, publícase o extracto da convocatoria cuxo texto completo se pode consultar na Base nacional de subvencións (http://www.pap.minhap.gob.es/bdnstrans/index).</p>
    <p>Primeiro. Persoas que poden participar na convocatoria</p>
    <p>1. Poderá participar nesta convocatoria calquera emprendedor, persoa física ou xurídica, maior de idade, de calquera nacionalidade, que desexe implantar a súa idea ou desenvolver o seu proxecto dentro do ámbito das industrias culturais e creativas, co fin de converter a idea nunha actividade sustentable.</p>
    <p>2. Non poderán participar na convocatoria aquelas persoas solicitantes que teñan iniciado unha actividade empresarial e/ou profesional para a posta en funcionamento da idea emprendedora a que se refire o artigo 5 das presentes bases, sempre que medien máis de seis meses desde o inicio da dita actividade empresarial e/ou profesional.</p>
    <p>3. Non ter o carácter de persoa incursa en ningunha clase de inhabilitación para a obtención de axudas previstas nos números 2 e 3 do artigo 10 da Lei 9/2007, do 13 de xuño, de subvencións de Galicia, e estar ao día no pagamento das obrigas por reintegro de subvencións, conforme o artigo 10.2.g) da devandita lei, e o artigo 9 do Regulamento de subvencións de Galicia, aprobado polo Decreto 11/2009, do 8 de xaneiro.</p>
    <p>Segundo. Obxecto</p>
    <p>O obxecto da convocatoria é premiar e impulsar o desenvolvemento de proxectos empresariais viables que creen emprego, promover a cultura emprendedora na nosa comunidade e dinamizar e diversificar o tecido empresarial de Galicia.</p>
    <p>Terceiro. Bases reguladoras</p>
    <p>As bases reguladoras do procedemento están recollidas no anexo da Orde do 12 de setembro de 2019, pola que se autoriza a Fundación Cidade da Cultura de Galicia para convocar os premios Emprende Cultura Gaiás-Sixto Seco, de conformidade coas bases reguladoras establecidas para a súa convocatoria (código de procedemento CT899A).</p>
    <p>Cuarto. Premios </p>
    <p>Os premios que se outorgarán á mellor idea emprendedora presentada en cada unha das modalidades consisten en:</p>
    <p>a) Dous premios en metálico dotados con tres mil euros (3.000,00 €) cada un [un premio por categoría e proxecto seleccionado]; o proxecto gañador en cada unha das categorías sinaladas no punto 5 das bases reguladoras recibirá tres mil euros en metálico para o desenvolvemento da idea premiada e diploma acreditativo. Só haberá un premio por categoría, polo que no caso de empate entre varios candidatos na mesma modalidade, o premio en metálico repartirase entre estes gañadores/as.</p>
    <p>b) Posibilidade de incorporación gratuíta durante doce meses ao espazo de cotraballo Centro de Emprendemento Creativo de Galicia da Cidade da Cultura de Galicia. </p>
    <p>Quinto. Prazo de presentación de solicitudes</p>
    <p>O prazo de presentación das solicitudes e da documentación será dun mes, que se contará a partir do seguinte ao da publicación da presente convocatoria no Diario Oficial de Galicia. Para estes efectos, entenderase que o prazo vence o día cuxo ordinal coincida co que serviu de partida, que é o de publicación no Diario Oficial de Galicia e, se fose festivo, entenderase prorrogado ao primeiro día hábil seguinte.</p>
    <p>Santiago de Compostela, 26 de setembro de 2019 </p>
    <footer><p>Manuel Vila López<br>Secretario do Padroado da Fundación Cidade da Cultura de Galicia</p></footer>

