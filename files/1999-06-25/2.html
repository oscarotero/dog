---
date: '1999-06-25'
id: E70E
page: 8
number: 121
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 18 de xuño de 1999, conxunta das consellerías da Presidencia e
  Administración Pública e de Sanidade e Servicios Sociais, pola que se convocan
  axudas para a realización de proxectos de investigación.
range: Orde
url: 'https://www.xunta.gal/dog/Publicados/1999/19990625/AnuncioE70E_gl.html'
---
<p>A Secretaría Xeral de Investigación e Desenvolvemento ten atribuídas, entre outras competencias, a elaboración e, se é o caso, execución, de plans específicos de apoio á formación e actualización do persoal investigador. Pola súa parte o Servicio Galego de Saúde ten encomendado entre as súas funcións o fomento e desenvolvemento de estudios e investigacións científicas na área da saúde. En consecuencia e co fin de potencia-la investigación no ámbito sanitario e como punto de partida cara á futura incorporación ó Plan Galego de Investigación e Desenvolvemento Tecnolóxico dun programa de investigación en ciencias da saúde, a Consellería da Presidencia e Administración Pública a través da Secretaría Xeral de Investigación e Desenvolvemento e a Presidencia do Servicio Galego de Saúde destinan unha contía de 5.000.000 de ptas. e 10.000.000 de ptas. respectivamente a unha convocatoria conxunta para a realización de proxectos de investigación.</p>
<p>A convocatoria, as súas bases e todos cantos actos administrativos se deriven dela poderán ser impugnados polos interesados nos casos e na forma establecidos na Lei 30/1992, de réxime xurídico das administracións públicas e do procedemento administrativo común.</p>
<p>Por todo isto, conforme o establecido no artigo 78 da Lei 11/1992, do 7 de outubro, de réxime financeiro e presupostario de Galicia, e de acordo co artigo 34 da Lei 1/1983, do 22 de febreiro, regu</p>
<p>ladora da Xunta e do seu presidente, reformada pola Lei 11/1988, do 20 de outubro</p>
<p>DISPOÑEMOS:</p>
<p>Artigo 1º.-Obxecto.</p>
<p>Convócanse axudas para a realización de traballos de investigación en Galicia dentro dos centros, servicios e establecementos sanitarios públicos da Comunidade Autónoma de Galicia.</p>
<p>Artigo 2º.-Requisitos xerais.</p>
<p>1. Os traballos e proxectos ós que se refire a presente orde deberán finalizarse no presente exercicio.</p>
<p>2. Poderán acollerse ós beneficios desta convocatoria os grupos de investigación ou persoas con acreditada capacidade investigadora que pertenzan a centros, servicios e establecementos sanitarios públicos da Comunidade Autónoma de Galicia.</p>
<p>3. As axudas serán incompatibles con calquera outra destinada ó mesmo traballo. En ningún momento se subvencionarán traballos xa finalizados con anterioridade á data de publicación desta convocatoria.</p>
<p>4. Poderán aparecer como investigadores principais os profesionais do sector público sanitario que teñan un posto de traballo dependente do Sergas ou da Consellería de Sanidade e Servicios Sociais, que realicen labores clínico-asistenciais e/ou de investigación nos centros asistenciais.</p>
<p>5. Os facultativos que estean en período de formación sanitaria posgraduado non aparecerán como investigadores principais, aínda que si o poderán facer no equipo investigador.</p>
<p>Artigo 3º.-Solicitudes e documentación.</p>
<p>1. As solicitudes das axudas dirixiranse á División de Asistencia Sanitaria do Sergas ou á Secretaría Xeral de Investigación e Desenvolvemento conforme o modelo recollido no anexo I, dispoñible tamén en Internet nos enderezos: <a href="http://www.cesga.es/sxid ou http://www.xunta.es/conselle/preside/sxid/index.htm e presentaranse no Rexistro da Consellería de Sanidade e Servicios Sociais">http://www.cesga.es/sxid ou http://www.xunta.es/conselle/preside/sxid/index.htm e presentaranse no Rexistro da Consellería de Sanidade e Servicios Sociais</a>, nos rexistros das delegacións desta ou nas direccións provinciais do Sergas, no Rexistro da Secretaría Xeral de Investigación e Desenvolvemento ou por calquera dos procedementos establecidos no artigo 38.4º da Lei 30/1992.</p>
<p>2. Xunto coa solicitude deberase presenta-la seguinte documentación:</p>
<p>a) Currículum vitae do ou dos solicitantes, coa correspondente xustificación orixinal ou copia compulsada dos méritos alegados. Utilizarase o modelo oficial de currículum vitae da Secretaría Xeral de</p>
<p>Investigación e Desenvolvemento, dispoñible en Internet nos enderezos indicados no punto 3.1 ou ben na División de Asistencia Sanitaria.</p>
<p>b) Fotocopia cotexada do NIF.</p>
<p>c) Declaración xurada de non ter solicitado nin recibido ningún tipo de axuda para o traballo obxecto desta convocatoria.</p>
<p>d) Memoria explicativa por triplicado do traballo que se vai desenvolver, coa seguinte estructura: introducción e xustificación do traballo, obxectivos, material e métodos e datas de inicio e finalización.</p>
<p>e) Memoria económica segundo o anexo II, dispoñible tamén en Internet nos enderezos indicados no punto 3.1.</p>
<p>f) Certificación da dirección ou xerencia do centro de traballo pola que se acredite o posto que desenvolve o solicitante.</p>
<p>g) Certificación da dirección ou xerencia do centro de traballo pola que se acredite o coñecemento e aprobación do proxecto, así como o compromiso de facilitación por parte do centro da infraestructura necesaria para a súa realización.</p>
<p>h) Certificado bancario acreditativo de que o solicitante é o titular da conta a través da que se desexa percibi-la subvención e no que conste o código da entidade bancaria, sucursal e conta correspondente.</p>
<p>3. O prazo de presentación de instancias será de 20 días hábiles contados desde o día seguinte ó da publicación desta convocatoria.</p>
<p>4. Se a documentación achegada estivese incompleta requirirase o solicitante para que no prazo de 10 días complete a documentación ou emende as deficiencias, coa advertencia de que de non o facer se arquivará a súa solicitude sen máis trámite, conforme o disposto no artigo 71 da Lei 30/1992, de réxime xurídico das administracións públicas e do procedemento administrativo común.</p>
<p>Artigo 4º.-Criterios de valoración e materias preferentes.</p>
<p>a) Criterios de valoración:</p>
<p>-Interese e oportunidade do tema.</p>
<p>-Investigación clínica, epidemiolóxica ou proxectos que integran investigación clínica básica ou de desenvolvemento tecnolóxico.</p>
<p>-Considerarase positiva a experiencia previa na liña de investigación que se vaia desenvolver.</p>
<p>-Calidade metodolóxica do proxecto.</p>
<p>-Axuste da metodoloxía do proxecto ós seus obxectivos.</p>
<p>b) Materias preferentes:</p>
<p>-Os proxectos nos que se avalíen os procedementos diagnósticos e terapéuticos.</p>
<p>-Os proxectos dirixidos ó beneficio do cidadán, con repercusión medible e detectable.</p>
<p>-Os que se refiran a problemas de investigación recollidos no Plan Nacional de Investigación Científica e Técnica, no Plan Galego de Investigación e Desenvolvemento Tecnolóxico e no Plan de Saúde de Galicia.</p>
<p>-Os relacionados directamente co contorno sociosanitario.</p>
<p>-Os que se refiran ós problemas sanitarios específicos da Comunidade Autónoma de Galicia.</p>
<p>Artigo 5º.-Avaliación, selección e adxudicación.</p>
<p>1. A proposta de adxudicación das axudas correspóndelle a unha comisión formada por:</p>
<p>En representación do Sergas:</p>
<p>-O director xeral da División de Asistencia Sanitaria.</p>
<p>-O subdirector xeral de Programas Asistenciais.</p>
<p>-O xefe do Servicio de Programas de Calidade e Investigación.</p>
<p>-O xefe da Sección de Investigación.</p>
<p>En representación da Secretaría Xeral de Investigación e Desenvolvemento serán designados dous expertos.</p>
<p>2. A comisión elevará a proposta de resolución ó presidente do Servicio Galego de Saúde e ó secretario xeral de Investigación e Desenvolvemento para que resolvan conxuntamente. Esta resolución publicarase no DOG e nela especificarase a partida orzamentaria á que se imputa cada axuda e en consecuencia o centro directivo que se encargará dos correspondentes pagamentos (División de Asistencia Sanitaria e Secretaría Xeral de Investigación e Desenvolvemento).</p>
<p>3. Cada beneficiario deberá realizar un acto expreso de aceptación da axuda e das súas condicións, dirixido á División de Asistencia Sanitaria do Sergas (edificio administrativo de San Lázaro, s/n. 15703 Santiago de Compostela) ou á Secretaría Xeral de Investigación e Desenvolvemento (rúa dos Feans, 7. Local C. 15706 Santiago de Compostela), segundo os casos, no prazo máximo de 10 días naturais contados a partir do seguinte ó da publicación da resolución. Transcorrido ese prazo sen efectua-la aceptación, entenderase que renuncia á axuda.</p>
<p>Artigo 6º.-Finalización dos traballos.</p>
<p>1. Unha vez finalizado o traballo e en todo caso antes do 15 de decembro, remitirase ó centro pagador (División de Asistencia Sanitaria ou Secretaría Xeral de Investigación e Desenvolvemento) unha memoria completa do labor desenvolvido indicando os seguintes puntos: introducción, xustificación e obxectivos,</p>
<p>material e métodos, resultados, discusión e conclusións.</p>
<p>2. Os traballos e mailos resultados obtidos serán propiedade dos seus autores, pero no momento de facelos públicos deberá consta-la referencia específica da axuda recibida por parte da Xunta de Galicia; deberá enviar un exemplar das publicacións correspondentes, no caso de habelas.</p>
<p>3. A Xunta de Galicia reserva para si o dereito de emprega-los resultados destes traballos para a realización dos seus propios estudios e planificacións.</p>
<p>Artigo 7º.-Orzamento.</p>
<p>1. O orzamento global previsto é de 15 millóns de pesetas (90.151,82 euros) achegados polo Sergas e a Secretaría de Investigación e Desenvolvemento da Consellería da Presidencia e Administración Pública con cargo ós orzamentos xerais da Comunidade Autónoma de Galicia para 1999, de acordo coa seguinte distribución:</p>
<p>-Sergas: aplicación 5001.2400.780.0. Importe: 10.000.000 de ptas.</p>
<p>-Secretaría Xeral de Investigación e Desenvolvemento: aplicación: 04.07.432A.780.0. Importe: 5.000.000 de ptas.</p>
<p>2. O importe máximo de cada axuda non superará o millón cincocentas mil pesetas.</p>
<p>Artigo 8º.-Pagamento.</p>
<p>O pagamento das axudas efectuarase unha vez acreditado-los correspondentes xustificantes de gasto antes do 15 de novembro de 1999.</p>
<p>Estas axudas estarán sometidas ó tratamento fiscal correspondente.</p>
<p>Artigo 9º.-Revogación.</p>
<p>1. A División de Asistencia Sanitaria do Sergas e a Secretaría Xeral de Investigación e Desenvolvemento resolverán tódalas incidencias que poidan xurdir na aplicación da presente convocatoria.</p>
<p>2. O incumprimento dos compromisos adquiridos conforme os termos do proxecto presentado e as bases da presente convocatoria dará lugar á revogación da axuda concedida, de conformidade co disposto no artigo 78 da Lei 11/1992, de réxime financeiro e presupostario de Galicia.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 18 de xuño de 1999.</p>
<p>Jaime Pita VarelaJosé Mª Hernández Cochón</p>
<p>Conselleiro da PresidenciaConselleiro de Sanidade</p>
<p>e Administración Públicae Servicios Sociais</p>

