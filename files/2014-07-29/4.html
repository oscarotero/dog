---
date: '2014-07-29'
id: G0165-210714-0001
page: 32647
number: 142
agency: Consellería do Medio Rural e do Mar
section: III. Outras disposicións.
title: >-
  ORDE do 14 de xullo de 2014 pola que se acorda a cesión en propiedade de dúas
  embarcacións tradicionais, propiedade da Comunidade Autónoma de Galicia, á
  Asociación Cívico Cultural Terra de Outes.
range: Orde
url: >-
  https://www.xunta.gal/dog/Publicados/2014/20140729/AnuncioG0165-210714-0001_gl.html
---
<p>O Decreto 46/2012, do 19 de xaneiro, polo que se establece a estrutura orgánica da Consellería do Medio Rural e do Mar e do Fondo Galego de Garantía Agraria, dispón que esta é o órgano da Administración galega encargado de propor e executar as directrices xerais do Goberno no ámbito rural, que engloba as competencias en materia de agricultura, gandaría, desenvolvemento rural e ordenación comarcal, estruturas rurais, industrias agroalimentarias e forestais, montes, prevención e defensa dos incendios forestais. Así mesmo, correspóndelle a ordenación pesqueira en augas interiores, marisqueo, acuicultura, confrarías de pescadores e demais organizacións e asociacións dos profesionais do sector, industrias pesqueiras e conserveiras, establecementos de almacenamento, manipulación, vendas e transformación do peixe e ensinanzas marítimo-pesqueiras, náutico-deportivas e mergullo, cooperación pesqueira interinstitucional e co exterior, salvamento marítimo, loita contra a contaminación e planificación e actuacións portuarias, de acordo co establecido no Estatuto de autonomía para Galicia e segundo os termos sinalados pola Constitución española.</p>
    <p>A Lei 5/2011, do 30 de setembro, de patrimonio da Comunidade Autónoma de Galicia, no seu artigo 82, permite a cesión de bens mobles da Comunidade Autónoma sempre que se dediquen a fins de utilidade pública ou interese social, quedando obrigado o cesionario a destinar os bens á fin expresado no correspondente acordo.</p>
    <p>A Asociación Cívico Cultural Terra de Outes sen ánimo de lucro, solicitou a esta consellería a cesión de dúas embarcacións tradicionais (bote de Noia e buceta de Muros). Esta entidade esta inscrita no Rexistro de Asociacións co número 2006-9327-1, e ten como fins a promoción, creación e difusión das distintas manifestacións culturais e artísticas vinculadas ao seu territorio.</p>
    <p>A referida institución destinará as dúas embarcacións tradicionais a fins de utilidade pública ou interese social e, de xeito especial, a desenvolver actividades de dinamización arredor do patrimonio marítimo e desenvolver actividades de navegación tradicional. Por tanto, faise preciso cederlle as embarcacións antes indicadas.</p>
    <p>En consecuencia, de conformidade co previsto no artigo 27, números 15 e 29, do Estatuto de autonomía de Galicia, e en uso das facultades que me confire a Lei 5/2011, do 30 de setembro, de patrimonio da Comunidade Autónoma de Galicia, e a Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1</p>
    <p>Acórdase a cesión en propiedade á Asociación Cívico Cultural Terra de Outes de dúas embarcacións tradicionais (un bote de Noia e unha buceta de Muros) das seguintes características:</p>
    <p>Bote de Noia:</p>
    <p>Dimensións:</p>
    <p>Eslora: 4,275 m, manga: 1,670 m, puntal: 0,420 m.</p>
    <p>Construción: centro de formación Aixola, Marín (Pontevedra).</p>
    <p>Material: madeira (carballo para as estruturas portantes e piñeiro do país para o forro e outras estruturas menores).</p>
    <p>Valoración estimada: 1.560,00 €.</p>
    <p>Buceta de Muros:</p>
    <p>Dimensións:</p>
    <p>Eslora: 4,26 m, manga: 1,45 m, puntal: 0,510 m.</p>
    <p>Construción: centro de formación Aixola, Marín (Pontevedra).</p>
    <p>Material: madeira (carballo para as estruturas portantes e piñeiro do país para o forro e outras estruturas menores).</p>
    <p>Valoración estimada: 665,00 €.</p>
    <p>Artigo 2</p>
    <p>O presente acordo de cesión leva implícita a desafectación dos bens que se ceden, citadoss no artigo 1.</p>
    <p>Artigo 3</p>
    <p>A cesión sinalada no artigo anterior queda sometida ás seguintes cláusulas:</p>
    <p>a) De conformidade co establecido pola Lei 5/2011, do 30 de setembro, de patrimonio da Comunidade Autónoma de Galicia, no seu artigo 82, os bens cedidos destinaraos a entidade cesionaria a desenvolver actividades de dinamización arredor do patrimonio marítimo e desenvolver actividades de navegación tradicional.</p>
    <p>b) Coa cesión outórgaselle á Asociación Cívico Cultural Terra de Outes a propiedade dos bens mobles cedidos.</p>
    <p>c) Serán a cargo da entidade cesionaria todos os gastos de conservación e mantemento dos bens mobles cedidos, así como todas as autorizacións precisas para o seu funcionamento de acordo coa lexislación vixente.</p>
    <p>d) Tanto se os bens cedidos non se aplican aos fins sinalados coma se se descoidan ou se utilizan con grave quebrantamento, ou se incumpren as condicións do acordo, considerarase resolta a cesión e os bens reverterán á Comunidade Autónoma de Galicia, que terá dereito a percibir, logo de taxación pericial, o valor do detrimento ou deterioración que sufrisen.</p>
    <p>Artigo 4</p>
    <p>A cesión formalizarase mediante acta subscrita polo secretario xeral técnico desta consellería ou funcionario en quen delegue, e nela deberá constar o acordo de cesión e a aceptación do cesionario.</p>
    <p>Artigo 5</p>
    <p>Correspóndelle á consellería competente en materia de patrimonio verificar a aplicación das embarcacións cedidas no citado artigo 1 ao fin para que son cedidas e para isto pode adoptar cantas medidas sexan necesarias.</p>
    <p>Disposición derradeira primeira</p>
    <p>A Consellería do Medio Rural e do Mar, a través da Secretaría Xeral Técnica, realizará os trámites necesarios para a efectividade de canto se dispón nesta orde.</p>
    <p>Disposición derradeira segunda</p>
    <p>Esta orde producirá efectos desde o día seguinte ao da súa publicación no Diario Oficial de Galicia.</p>
    <p>Santiago de Compostela, 14 de xullo de 2014</p>
    <footer><p>Rosa María Quintana Carballo<br>Conselleira do Medio Rural e do Mar</p></footer>

