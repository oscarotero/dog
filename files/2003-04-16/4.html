---
date: '2003-04-16'
id: DC6A
page: 4
number: 75
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Decreto 218/2003, do 3 de abril, polo que se inclúe en calidade de membro da
  Comisión Rectora do Centro Ramón Piñeiro para a Investigación en Humanidades ó
  conselleiro de Cultura, Comunicación Social e Turismo.
range: Decreto
url: 'https://www.xunta.gal/dog/Publicados/2003/20030416/AnuncioDC6A_gl.html'
---
<p>O Consello da Xunta de Galicia, na súa reunión do 11 de febreiro de 1993, aprobou o Decreto 25/1993, polo que se crea o Centro de Investigacións Lingüísticas e Literarias Ramón Piñeiro e se regula o seu funcionamento (DOG do 19 de febreiro), modificando a denominación polo Decreto 330/1997 (DOG do 24 de novembro) como Centro Ramón Piñeiro para a Investigación en Humanidades.</p>
<p>Este centro de investigación encárgase de promover e desenvolver proxectos e programas galegos de estudios lingüísticos, literarios, históricos e antropolóxicos e da súa difusión, segundo determina o artigo 1 da citada disposición.</p>
<p>En cumprimento desta finalidade, o Centro Ramón Piñeiro vén levando a cabo cunha pluralidade de proxectos de investigación en tódolos campos de coñecemento que figuran como funcións propias no artigo 2 do decreto da súa creación.</p>
<p>A atención prioritaria do Goberno de Galicia á potenciación do uso do galego e a actitude coherente de xuntar esforzos entre as diferentes consellerías xustifica a conveniencia de que o conselleiro de Cultura, Comunicación Social e Turismo estea entre os membros da Comisión Rectora do Centro Ramón Piñeiro.</p>
<p>En consecuencia, por iniciativa da Consellería de Educación e Ordenación Universitaria, elabórase este decreto polo que se inclúe no artigo 4 do mencionado Decreto 25/1993 ó conselleiro de Cultura, Comunicación Social e Turismo en calidade de membro da Comisión Rectora.</p>
<p>Por todo o que antecede, por proposta do conselleiro de Educación e Ordenación Universitaria e logo de deliberación do Consello da Xunta de Galicia na súa reunión do día tres de abril do dous mil tres,</p>
<p>DISPOÑO:</p>
<p>Artigo único.-Incluír en calidade de membro da Comisión Rectora do Centro Ramón Piñeiro para a Investigación en Humanidades ó conselleiro de Cultura, Comunicación Social e Turismo, ou persoa en quen delegue.</p>
<p>Disposición derrradeira</p>
<p>Única.-Este decreto entrará en vigor o mesmo día ó da súa publicación no Diario Oficial de Galicia.</p>
<p>Santiago de Compostela, tres de abril de dous mil tres.</p>
<p>Manuel Fraga Iribarne</p>
<p>Presidente</p>
<p>Celso Currás Fernández</p>
<p>Conselleiro de Educación e Ordenación Universitaria</p>

