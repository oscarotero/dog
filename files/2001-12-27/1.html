---
date: '2001-12-27'
id: 14FC6
page: 16
number: 249
agency: CONSELLERÍA DE INDUSTRIA E COMERCIO
section: I. DISPOSICIÓNS XERAIS
title: >-
  Orde do 18 de decembro de 2001 pola que se establece o procedemento para a
  elección do presidente, vicepresidente e membros da comisión permanente do
  Consello Galego de Consumidores e Usuarios.
range: Orde
url: 'https://www.xunta.gal/dog/Publicados/2001/20011227/Anuncio14FC6_gl.html'
---
<p>Por medio do Decreto 127/1998, do 23 de abril, creouse o Consello Galego de Consumidores e Usuarios, establecéndose no seu o artigo 9.1º que o presidente, o vicepresidente e os membros da comisión permanente serán elixidos polo pleno do consello, por un período dun ano e poderán ser reelixidos.</p>
<p>Desde a constitución do consello o 22 de outubro de 1998, no que se designaron por primeira vez os cargos de presidente, vicepresidente e membros da comisión permanente, só se produciu unha renovación destes, o que implica unha vulneración do citado artigo 9 do Decreto 127/1998.</p>
<p>Tendo en conta que a falla de convocatorias do pleno para a renovación dos cargos supón que, de feito, se está a producir unha paralización do funcionamento do consello, é polo que ante esta situación a Administración pública non pode permanecer impasible, debendo adopta-las medidas axeitadas para a súa solución.</p>
<p>Neste sentido, e a través desta orde establécese un procedemento automático para que se proceda á elección e renovación dos cargos de presidente, vicepresidente e membros da comisión permanente do Consello Galego de Consumidores e Usuarios evitando a vulneración do artigo 9 do Decreto 127/1998.</p>
<p>Por todo isto, de acordo co disposto na disposición derradeira do Decreto 127/1998, do 23 de abril, polo que se crea o Consello Galego de Consumidores e Usuarios,</p>
<p>DISPOÑO:</p>
<p>Artigo 1º</p>
<p>Esta orde ten por obxecto establece-lo procedemento para a elección do presidente, vicepresidente e membros da comisión permanente do Consello Galego de Consumidores e Usuarios prevista no artigo 9.1º do Decreto 127/1998, do 23 de abril.</p>
<p>Artigo 2º</p>
<p>Polo transcurso do prazo dun ano establecido no artigo 9 do Decreto 127/1998, do 23 de abril, polo que se crea o Consello Galego de Consumidores e Usuarios, cesarán automaticamente o presidente, o vicepresidente e os membros da comisión permanente do consello.</p>
<p>Artigo 3º</p>
<p>Con carácter previo, ou inmediatamente despois da finalización do prazo establecido no artigo 9 do Decreto 127/1998, o presidente do Instituto Galego</p>
<p>de Consumo procederá a convoca-lo pleno do consello para a renovación dos cargos de presidente, vicepresidente e membros da comisión permanente do consello.</p>
<p>Artigo 4º</p>
<p>Entre a convocatoria do pleno e a súa celebración deberá transcorrer un prazo mínimo de sete días, sen que poida ser condicionado a ningún outro.</p>
<p>Artigo 5º</p>
<p>As candidaturas que se propoñan para cada un dos cargos de presidente, vicepresidente e membros da comisión permanente deberán ter entrada no rexistro da sede do Instituto Galego de Consumo en Santiago de Compostela antes do día anterior á celebración da sesión do pleno do consello. Consideraranse como non presentadas as candidaturas que tiveran entrada no citado rexistro fóra do prazo establecido.</p>
<p>Artigo 6º</p>
<p>O devandito pleno do Consello Galego de Consumidores e Usuarios será presidido polo presidente do Instituto Galego de Consumo, ou persoa en quen delegue.</p>
<p>Disposicións adicionais</p>
<p>Primeira.-Ós actuais cargos de presidente, vicepresidente e membros da comisión permanente seralles de aplicación o establecido no artigo 2º desta orde, sempre que transcorrera o prazo previsto no artigo 9 do Decreto 127/998.</p>
<p>Segunda.-O procedemento establecido nesta orde será de aplicación, salvo o disposto no seu artigo 2º, á elección de presidente, vicepresidente e membros da comisión permanente unha vez transcorrido o mandato de catro anos dos membros do Consello Galego de Consumidores e Usuarios, establecido no artigo 6 do Decreto 127/1998.</p>
<p>Disposición transitoria</p>
<p>Na primeira convocatoria do pleno para a renovación dos cargos de presidente, vicepresidente e membros da comisión permanente, que realice o presidente do Instituto Galego de Consumo, non será de aplicación o prazo de sete días establecido no artigo 4º, desta orde, estando suxeito, unicamente, ó prazo de corenta e oito horas establecido no artigo 24.1º a) da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 18 de decembro de 2001.</p>
<p>Juan Rodríguez Yuste</p>
<p>Conselleiro de Industria e Comercio</p>

