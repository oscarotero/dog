---
date: '2014-03-27'
id: CA04-270114-0011
page: 13127
number: 60
agency: Consellería de Economía e Industria
section: VI. Anuncios. a) Administración autonómica.
title: >-
  RESOLUCIÓN do 17 de xaneiro de 2014, da Dirección Xeral de Enerxía e Minas,
  pola que se autorizan as instalacións, se aproba o proxecto de execución e se
  declara a utilidade pública, en concreto, do parque eólico Faro, situado no
  concello do Vicedo (Lugo) e promovido por Nieblagen, S.L. (expediente
  LU-11/130-EOL).
range: Resolución
url: >-
  https://www.xunta.gal/dog/Publicados/2014/20140327/AnuncioCA04-270114-0011_gl.html
---
<p>Examinado o expediente iniciado por solicitude de Nieblagen, S.L. (en diante o promotor) en relación coa autorización administrativa, aprobación do proxecto de execución e declaración de utilidade pública, en concreto, constan os seguintes:</p>
    <p>Antecedentes de feito.</p>
    <p>Primeiro. Mediante Resolución do 20 de decembro de 2010 pola que se aproba a relación de anteproxectos de parques eólicos seleccionados ao abeiro da Orde do 29 de marzo de 2010 para a asignación de 2.325 MW de potencia na modalidade de novos parques eólicos en Galicia (DOG nº 248, do 28 de decembro) admitiuse a trámite o parque eólico Faro (en diante o parque eólico), cunha potencia de 3 MW.</p>
    <p>Segundo. O 2 de xuño de 2011, o promotor solicitou a autorización administrativa, a aprobación do proxecto de execución, a inclusión no réxime especial, a declaración de utilidade pública, en concreto, e a inscrición no rexistro de produtores de enerxía eléctrica para o parque eólico.</p>
    <p>Terceiro. O 17 de abril de 2012, o promotor solicitou unha modificación do proxecto consistente, de forma xeral, nun desprazamento do aeroxerador do parque eólico.</p>
    <p>Cuarto. Mediante a Resolución do 29 de maio de 2012, a Dirección Xeral de Industria, Enerxía e Minas autorizou as modificacións do proxecto do parque eólico.</p>
    <p>Quinto. O 18 de xullo de 2012, o promotor presentou o estudo de impacto ambiental do parque eólico, así como o proxecto de execución no cal se recollen os cambios autorizados pola Dirección Xeral de Industria, Enerxía e Minas.</p>
    <p>Sexto. Mediante Resolución do 26 de setembro de 2012, da Xefatura Territorial da Consellería de Economía e Industria en Lugo (en diante a xefatura territorial), sometéronse a información pública para autorización administrativa, aprobación do proxecto de execución, declaración de utilidade pública, en concreto, así como inclusión no réxime especial de produción de enerxía eléctrica e aprobación do seu estudo de impacto ambiental, as instalacións relativas ao parque eólico.</p>
    <p>O acordo publicouse no Diario Oficial de Galicia do 29 de outubro, no Boletín Oficial da provincia de Lugo do 22 de outubro e no xornal El Progreso do 29 de outubro. Así mesmo, permaneceu exposto ao público nos taboleiros de anuncios da dita xefatura territorial e do concello afectado (O Vicedo).</p>
    <p>Durante o período de información pública, Mar Fernández Peñas presentou unha alegación na cal, en síntese, comunica que a súa parcela está dedicada a unha plantación de eucaliptos e non a matogueira, como se indica na carta que lle remitiu a xefatura territorial. Ademais, solicita que se lle faciliten datos da súa propiedade para unha solución e que a informen de todo o relativo ao proxecto, posto que non pode actuar de forma presencial por residir noutra comunidade.</p>
    <p>Sétimo. O 23 de xullo de 2012, o Servizo de Enerxía e Minas da xefatura territorial emitiu un informe sobre os dereitos mineiros que afectan o parque eólico; estes son os que se indican a continuación:</p>
    <p>– Aproveitamento da sección A) Vilasuso, ampliación segunda nº 343, solicitado pola sociedade Reyfra, S.L.</p>
    <p>– Permiso de investigación Aranzazu fracción 2ª, nº 5393.2, outorgado a favor de Pablo Campo Fernández.</p>
    <p>Oitavo. Con data do 24 de xullo de 2012, a xefatura territorial emitiu informe favorable sobre as instalacións electromecánicas descritas no proxecto de execución do parque eólico.</p>
    <p>Noveno. O 13 de setembro de 2012, o Servizo de Enerxía e Minas da xefatura territorial emitiu un informe complementario sobre os dereitos mineiros que afectan o parque eólico, no cal indica que o permiso de investigación Aranzazu fracción 2ª, número 5393.2 está caducado segundo sentenza firme do Tribunal Superior de Xustiza de Galicia do 23 de decembro de 2005.</p>
    <p>Décimo. Con data do 24 de setembro de 2012, o promotor presentou un certificado emitido polo concello do Vicedo relativo á cualificación dos terreos afectados polo parque eólico.</p>
    <p>Décimo primeiro. O 10 de outubro de 2012, Retegal, S.A. estableceu, en relación coas instalacións do parque eólico, o correspondente condicionado técnico.</p>
    <p>Décimo segundo. O 14 de novembro de 2012, o promotor manifestou expresamente que acepta o condicionado emitido por Retegal, S.A.</p>
    <p>Décimo terceiro. O 30 de setembro de 2013, a xefatura territorial remitiu o expediente do parque eólico á Dirección Xeral de Enerxía e Minas para a continuación do procedemento.</p>
    <p>Décimo cuarto. Con data do 18 de outubro de 2013, a Secretaría Xeral de Calidade e Avaliación Ambiental formulou a declaración de impacto ambiental, que se fixo pública por Resolución do 6 de novembro de 2013 da Dirección Xeral de Enerxía e Minas.</p>
    <p>Fundamentos de dereito.</p>
    <p>Primeiro. A Dirección Xeral de Enerxía e Minas é competente para resolver este procedemento con fundamento no Decreto 110/2013, do 4 de xullo, polo que se establece a estrutura orgánica da Consellería de Economía e Industria, en relación co establecido no artigo 28.3 da Lei 54/1997, do 27 de novembro, do sector eléctrico, aplicable ao presente procedemento en virtude do previsto na disposición transitoria segunda da Lei 24/2013, do 26 de decembro, do sector eléctrico, e no artigo 38.1 da Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental.</p>
    <p>Segundo. No expediente instruído para o efecto cumpríronse os trámites de procedemento establecidos na Lei 54/1997, do 27 de novembro, do sector eléctrico; no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica; na Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental; na Lei 30/1992, do 26 de novembro, de réxime xurídico das administracións públicas e do procedemento administrativo común, e demais normas vixentes de aplicación.</p>
    <p>Terceiro. O artigo 37.7 da Lei 8/2009, do 22 de decembro, establece que a dirección xeral competente en materia enerxética remitirá o expediente á consellería competente en materia de urbanismo para que esta emita, de ser o caso, o informe correspondente ao proxecto sectorial.</p>
    <p>Como se recolle no antecedente de feito décimo, o promotor achegou un certificado emitido polo Concello do Vicedo en relación coa cualificación dos terreos afectados polo proxecto, co obxecto de xustificar a súa implantación mediante licenza municipal directa.</p>
    <p>Desta forma, e tendo en conta ademais que as instalacións obxecto da presente resolución afectan unicamente o termo municipal do Vicedo, a súa implantación non precisa dun proxecto sectorial para a súa adecuada integración territorial e, polo tanto, non procede a emisión do informe a que fai referencia o antedito artigo 37.7 da Lei 8/2009, do 22 de decembro.</p>
    <p>Cuarto. Con respecto á alegación presentada durante o período de información pública, e vista a resposta do promotor, cómpre indicar que se tomou razón do manifestado pola alegante, pero que será no momento do levantamento das actas previas á ocupación, dentro do procedemento expropiador, cando se determinen as características exactas dos bens afectados. Así mesmo, o promotor manifestou que continúa negociando cos propietarios dos predios afectados co fin de acadar un acordo entre as partes.</p>
    <p>Polo exposto, e en exercicio das competencias que teño atribuídas,</p>
    <h2>RESOLVO:</h2>
    <p>Primeiro. Autorizar as instalacións do parque eólico Faro, situado no concello do Vicedo (Lugo) e promovido por Nieblagen, S.L., cunha potencia de 3 MW.</p>
    <p>Segundo. Aprobar o proxecto de execución das instalacións do parque eólico Faro asinado polo enxeñeiro industrial Francisco Javier Bouza Cabarcos.</p>
    <p>As características principais recollidas no proxecto son as seguintes:</p>
    <p>Solicitante: Nieblagen, S.L.</p>
    <p>Domicilio: rúa Copérnico, nº 6, edificio BCA, 1º andar, local nº 3, polígono industrial A Grela, 15008 A Coruña.</p>
    <p>Denominación: parque eólico Faro.</p>
    <p>Potencia instalada: 3 MW.</p>
    <p>Municipios afectados: O Vicedo (Lugo).</p>
    <p>Produción anual: 10.639 MWh/ano.</p>
    <p>Orzamento de execución por contrata: 3.164.382,48 euros.</p>
    <p>Coordenadas perimétricas da poligonal do parque eólico:</p>
    <table>
     <tbody>
      <tr>
       <td>Vértice</td>
       <td>UTM-X</td>
       <td>UTM-Y</td>
      </tr>
      <tr>
       <td>1</td>
       <td>606.839</td>
       <td>4.842.498</td>
      </tr>
      <tr>
       <td>2</td>
       <td>608.709</td>
       <td>4.842.340</td>
      </tr>
      <tr>
       <td>3</td>
       <td>608.887</td>
       <td>4.840.670</td>
      </tr>
      <tr>
       <td>4</td>
       <td>607.900</td>
       <td>4.840.650</td>
      </tr>
     </tbody>
    </table>
    <p>Coordenadas de localización do aeroxerador:</p>
    <table>
     <tbody>
      <tr>
       <td>Aeroxerador</td>
       <td>UTM-X</td>
       <td>UTM-Y</td>
      </tr>
      <tr>
       <td>FAR-03B</td>
       <td>608.476</td>
       <td>4.841.429</td>
      </tr>
     </tbody>
    </table>
    <p>Características técnicas das instalacións eléctricas de produción, interconexión e transformación:</p>
    <p>– 1 aeroxerador Vestas V-112 de 3.000 kW de potencia nominal, cunha altura de buxa de 94 m e cun diámetro de rotor de 112 m.</p>
    <p>– 1 centro de transformación de 3.450 kVA de potencia nominal e relación de transformación 0,65/20 kV, Dyn5, instalado no interior da góndola do aeroxerador, coas súas correspondentes aparellaxes de seccionamento, manobra e protección.</p>
    <p>– Liña eléctrica subterránea de 20 kV de tensión nominal, en condutor directamente enterrado, para a evacuación da enerxía xerada, e interconexión entre o centro de transformación 0,65/20 kV e o edificio de control (centro colector).</p>
    <p>– Camiños ou vías, con 5 m de largura mínima e maioritariamente en saburra, para o acceso ao aeroxerador e ao edificio de control.</p>
    <p>– Edificio de control prefabricado no cal se situarán, entre outros, as celas de liña, de protección e de medida.</p>
    <p>Terceiro. Declarar a utilidade pública, en concreto, das instalacións do proxecto do parque eólico, segundo o previsto nos artigos 52 e 54 da Lei 54/1997, do 27 de novembro, do sector eléctrico, o que leva implícita a necesidade de ocupación dos bens ou de adquisición dos dereitos afectados e implica a urxente ocupación para os efectos do artigo 52 da Lei de expropiación forzosa, do 16 de decembro de 1954 (BOE nº 351, do 17 de decembro).</p>
    <p>A presente autorización axustarase ao cumprimento das seguintes condicións:</p>
    <p>1. Para garantir o cumprimento das súas obrigas, Nieblagen, S.L. constituirá, de acordo co establecido no artigo 40.1 da Lei 8/2009, do 22 de decembro, unha fianza polo importe de 63.287,65 euros, correspondente ao 2 % do orzamento do proxecto de execución que por esta resolución se aproba.</p>
    <p>A dita fianza depositarase na Caixa Xeral de Depósitos da Consellería de Facenda da Xunta de Galicia, en calquera das formas sinaladas no artigo 11.3 do Decreto 1775/1967, do 22 de xullo, sobre réxime de instalación, ampliación e traslado de industrias. A súa devolución efectuarase de acordo co establecido no antedito artigo 40.1 da Lei 8/2009, do 22 de decembro.</p>
    <p>2. Consonte o disposto nos artigos 40.2 da Lei 8/2009, do 22 de decembro, e 4 do Decreto 455/1996, do 7 de novembro, de fianzas en materia ambiental, Nieblagen, S.L. constituirá, con carácter previo ao inicio das obras, unha fianza para garantir o cumprimento do deber de restaurar os terreos ocupados polo parque eólico na fase de obras. O importe da fianza fíxase, por proposta da Secretaría Xeral de Calidade e Avaliación Ambiental, en 23.733 euros.</p>
    <p>A dita fianza depositarase na Caixa Xeral de Depósitos da Consellería de Facenda da Xunta de Galicia en calquera das formas sinaladas no artigo 11.3 do Decreto 1775/1967, do 22 de xullo, sobre réxime de instalación, ampliación e traslado de industrias. A súa devolución efectuarase de acordo co establecido no artigo 6 do Decreto 455/1996, do 7 de novembro, unha vez depositada a fianza para garantir o deber de restaurar os terreos ocupados na fase de desmantelamento.</p>
    <p>3. Para a inscrición da instalación no Rexistro Autonómico creado pola Orde da Consellería de Industria e Comercio do 5 de xuño de 1995 (DOG nº 135, do 14 de xullo), o promotor efectuará a correspondente solicitude, de acordo co procedemento regulamentariamente establecido.</p>
    <p>4. A instalación adaptarase ao procedemento de captación e procesamento de datos de produción de enerxía eléctrica de Galicia regulamentado pola Orde da Consellería de Innovación e Industria, do 23 de xaneiro de 2009, pola que se establece o procedemento para a captación e procesamento dos datos de produción enerxética das instalacións acollidas ao réxime especial de produción de enerxía eléctrica na Comunidade Autónoma de Galicia (DOG nº 37, do 23 de febreiro).</p>
    <p>5. As instalacións autorizadas realizaranse de acordo coas especificacións e planos que figuran no proxecto de execución que por esta resolución se aproba, cun orzamento de 3.164.382,48 euros.</p>
    <p>6. No caso de se manifestaren perturbacións na recepción do sinal de televisión, directamente atribuíbles ás instalacións do parque eólico, Nieblagen, S.L. deberá adoptar as medidas necesarias para devolverlle á recepción do sinal as anteriores condicións de calidade.</p>
    <p>7. O prazo para a posta en marcha das instalacións que se autorizan será de nove meses contados a partir da data de ocupación dos terreos.</p>
    <p>Unha vez construídas as instalacións autorizadas, e con carácter previo á súa posta en servizo, a Xefatura Territorial da Consellería de Economía e Industria de Lugo inspeccionará a totalidade das obras e montaxes efectuados e verificará o cumprimento das condicións establecidas nesta resolución e as demais que sexan de aplicación, incluídas as contidas na declaración de impacto ambiental formulada o 18 de outubro de 2013 pola Secretaría Xeral de Calidade e Avaliación Ambiental.</p>
    <p>8. O parque eólico deberá cumprir cos requisitos que se recollan nos procedementos de operación aprobados polo Ministerio de Industria, Enerxía e Turismo que lle resulten de aplicación.</p>
    <p>9. A Administración resérvase o dereito de deixar sen efecto a presente autorización por calquera das causas establecidas no artigo 34 do Decreto 1775/1967, do 22 de xullo, por incumprimento das condiciones impostas ou por calquera outra causa excepcional que o xustifique.</p>
    <p>10. Esta autorización outórgase sen prexuízo de terceiros e independentemente das autorizacións, licenzas ou permisos de competencia municipal, provincial ou outros necesarios para a realización das obras das instalacións autorizadas.</p>
    <p>A presente resolución publicarase no Diario Oficial de Galicia e no Boletín Oficial da provincia de Lugo, de acordo co establecido nos artigos 128 e 148 do Real decreto 1955/2000, do 1 de decembro, así como en cumprimento do disposto polo artigo 59.5 da Lei 30/1992, do 26 de novembro, para os efectos da notificación aos interesados cando estes sexan descoñecidos, se ignore o lugar ou o medio de notificación ou ben, intentada esta, non se puidese practicar.</p>
    <p>Contra a presente resolución, que non é definitiva en vía administrativa, poderase interpor recurso de alzada ante o conselleiro de Economía e Industria da Xunta de Galicia, no prazo dun mes contado a partir do día seguinte ao da súa notificación, de conformidade cos artigos 114 e 115 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
    <p>Santiago de Compostela, 17 de xaneiro de 2014</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

