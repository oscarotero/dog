---
date: '2019-06-21'
id: G0534-140619-0003
page: 29701
number: 117
agency: 'Consellería de Educación, Universidade e Formación Profesional'
section: III. Outras disposicións.
title: >-
  ORDE do 14 de xuño de 2019 pola que se actualiza a oferta modular polo réxime
  de persoas adultas, nas modalidades presencial, semipresencial e a distancia,
  de  ciclos formativos de grao medio e de grao superior de formación
  profesional en centros públicos da Comunidade Autónoma de Galicia para o curso
  académico 2019/20.
range: Orde
url: >-
  https://www.xunta.gal/dog/Publicados/2019/20190621/AnuncioG0534-140619-0003_gl.html
---
<p>A Lei orgánica 1/1981, do 6 de abril, pola que se aprobou o Estatuto de autonomía de Galicia, e o Real decreto 1763/1982, do 24 de xullo, sobre o traspaso de funcións e servizos da Administración do Estado á Comunidade Autónoma de Galicia en materia de educación, recoñécenlle á nosa Comunidade Autónoma as competencias en materia de planificación, regulación e administración do ensino regrado en todos os niveis e graos, modalidades e especialidades, consonte os preceptos emanados da Constitución e das leis que lle sexan de aplicación, competencias que foron asumidas polo Decreto 114/1982, do 1 de setembro, e asignadas á esta Consellería de Educación, Universidade e Formación Profesional no seu artigo 2.</p>
    <p>No marco destas competencias, a Consellería de Consellería de Educación, Universidade e Formación Profesional, co propósito de actualizar a cualificación dos cidadáns e das cidadás, persegue como un dos obxectivos básicos para a formación profesional o de dar unha resposta puntual e adecuada ás necesidades de formación profesional provenientes do mundo produtivo.</p>
    <p>A Lei orgánica 2/2006, do 3 de maio, de educación, establece no seu artigo 5.1 que todas as persoas deben ter a posibilidade de se formar ao longo da vida, dentro e fóra do sistema educativo, co fin de adquirir, actualizar, completar e ampliar os seus coñecementos, así como as súas capacidades, habilidades, aptitudes e competencias, para o seu desenvolvemento persoal e profesional. Ademais, o artigo 5.2 establece que o sistema educativo ten como principio propiciar a educación permanente. Para tal efecto, debe preparar o alumnado para aprender por si mesmo e débelles facilitar ás persoas adultas a súa incorporación ás ensinanzas, favorecendo a conciliación da aprendizaxe coas outras responsabilidades e actividades.</p>
    <p>A Lei orgánica 5/2002, do 19 de xuño, das cualificacións e da formación profesional, ten por obxecto a ordenación dun sistema integral de formación profesional, cualificación e acreditación que responda con eficacia e transparencia ás demandas sociais e económicas a través das diversas modalidades formativas. A lei establece como un dos fins do Sistema nacional das cualificacións e da formación profesional o de promover unha oferta formativa de calidade, actualizada e adecuada aos seus destinatarios, consonte as necesidades de cualificación do mercado laboral e as expectativas persoais de promoción profesional.</p>
    <p>O Decreto 114/2010, do 1 de xullo, polo que se establece a ordenación xeral da formación profesional do sistema educativo de Galicia, establece no capítulo V as vías para a obtención dos títulos de formación profesional e os réximes e modalidades das ofertas de formación profesional.</p>
    <p>O Decreto 88/1999, do 11 de marzo (DOG do 13 de abril), polo que se regula a ordenación xeral das ensinanzas de educación de persoas adultas e os requisitos mínimos dos centros, establece no artigo 5 que a Consellería de Cultura, Educación e Ordenación Universitaria adecuará as ensinanzas de formación profesional ás peculiaridades e características das persoas adultas.</p>
    <p>O Fondo Social Europeo poderá cofinanciar nun 80 % os ciclos formativos de grao medio, no marco do Programa operativo FSE 2014-2020 Galicia, obxectivo temático OT10: investir na educación, formación e formación profesional para adquisición de capacidades e unha aprendizaxe permanente, prioridade de investimento 10.4.</p>
    <p>As actividades para o impulso da formación profesional dual poderán ser cofinanciadas polo Ministerio de Educación e Formación Profesional, de conformidade coa normativa nacional vixente e, se é o caso, cofinanciada polo Fondo Social Europeo, no marco do obxectivo número 10: investir na educación, formación e formación profesional para adquisición de capacidades e unha aprendizaxe permanente.</p>
    <p>A Consellería de Educación, Universidade e Formación Profesional presenta a oferta de ciclos formativos polo réxime de persoas adultas, de xeito parcial por módulos, consciente de que esta modalidade facilita a cualificación profesional, xa que ofrece a posibilidade de abordar a realización dun ciclo formativo con máis flexibilidade e permite dar resposta ás demandas que suscitan o mercado laboral e os colectivos específicos. </p>
    <p>Para unha resposta máis axeitada aos cambios que se produzan, é aconsellable que a autorización dos ciclos formativos de xeito modular se realice para cada ano académico.</p>
    <p>De acordo coas competencias que ten conferidas, a Consellería de Educación, Universidade e Formación Profesional</p>
    <h2>DISPÓN:</h2>
    <p>Artigo 1. <em>Actualización da oferta</em></p>
    <p>Actualízase a oferta modular, polo réxime de persoas adultas, nas modalidades presencial, semipresencial e a distancia, de ciclos formativos de formación profesional en centros públicos da Comunidade Autónoma de Galicia para o ano académico 2019/20.</p>
    <p>Artigo 2. <em>Número mínimo de solicitudes</em></p>
    <p>Na modalidade presencial, exíxese un mínimo de doce solicitudes de matrícula admitidas de primeira opción por cada centro educativo nas cidades da Coruña, Ferrol, Lugo, Ourense, Pontevedra, Santiago de Compostela e Vigo, e de oito solicitudes en cada centro do resto de Galicia, para cada un dos módulos profesionais de grao medio ou grao superior, no prazo ordinario de presentación de solicitudes. Na modalidade semipresencial e a distancia, a autorización quedará condicionada a que exista un número mínimo de vinte solicitudes de matrícula no módulo correspondente. Un número menor de solicitudes require a autorización expresa da Dirección Xeral de Educación, Formación Profesional e Innovación Educativa para pór en funcionamento esta ensinanza, e mentres que non se dispoña desta autorización, non se poderá formalizar matrícula ningunha. A condición do número mínimo de solicitudes débeselles comunicar ás persoas interesadas no momento da súa solicitude de admisión.</p>
    <p>Disposición adicional primeira. <em>Ordenación e proceso de admisión nos proxectos experimentais de formación profesional dual</em></p>
    <p>Aos ciclos formativos autorizados no anexo II desta orde derivados dos proxectos experimentais de formación profesional dual seralles de aplicación a ordenación e o proceso de admisión establecidos na Orde do 14 de xuño de 2018 pola que se autorizan proxectos experimentais de formación profesional dual de ciclos formativos de formación profesional en centros educativos, en colaboración con diversas entidades; coas seguintes excepcións:</p>
    <p>1. O contido do artigo 2.a) da dita orde, relativo aos requisitos das persoas solicitantes, modifícase e queda redactado como segue: «Ter dezaoito anos ou cumprilos no ano natural de inicio do ciclo formativo».</p>
    <p>2. As datas relativas ao proceso de admisión para o curso 2019/20 serán as establecidas para os proxectos de formación profesional dual dentro do calendario xeral de admisión a ciclos formativos de formación profesional publicado pola Dirección Xeral de Educación, Formación Profesional e Innovación Educativa. Neste calendario estarán fixadas as datas de: prazo de solicitudes, publicación das listaxes de persoas solicitantes, períodos de reclamación, período de selección de alumnado pola entidade colaboradora, listaxe de persoas admitidas e en espera e datas de matrícula para as persoas seleccionadas.</p>
    <p>Disposición adicional segunda. <em>Ampliación da oferta do réxime de persoas adultas coas prazas vacantes no réxime ordinario</em></p>
    <p>As prazas que resulten vacantes, logo de finalizadas as correspondentes fases de admisión e matrícula polo réxime ordinario, poderán ser ocupadas en réxime de persoas adultas. Para estes efectos, amplíase a oferta modular, polo réxime de persoas adultas, de ciclos formativos de formación profesional, en todos os centros públicos da Comunidade Autónoma de Galicia que teñan autorizada a oferta polo réxime ordinario para o ano académico 2019/20.</p>
    <p>Disposición adicional terceira. <em>Módulo de formación en centros de traballo</em></p>
    <p>No caso do alumnado que teña pendente de superación unicamente o módulo de formación en centros de traballo e, se é o caso, o módulo de proxecto, entenderase a presentación da solicitude como formalización de matrícula, para os efectos de tramitación dos correspondentes convenios para o desenvolvemento do devandito módulo. </p>
    <p>Disposición adicional cuarta. <em>Acceso das persoas con título da ESO</em></p>
    <p>As persoas que obteñan o título de graduado en educación secundaria obrigatoria por aplicación do punto 4 da disposición derradeira quinta da Lei orgánica 8/2013, do 9 de decembro, para a mellora da calidade educativa (modificada polo artigo 1 do Real decreto lei 5/2016, do 9 de decembro, de medidas urxentes para a ampliación do calendario de implantación da Lei orgánica 8/2013, do 9 de decembro, para a mellora da calidade educativa), accederán ás prazas dos ciclos formativos de grao medio reservadas para as persoas con título profesional básico nos procesos de admisión.</p>
    <p>Disposición adicional quinta. <em>Cálculo da nota de acceso</em></p>
    <p>Mentres non teñan valor académico as avaliacións finais do título de educación secundaria obrigatoria establecidas na Lei orgánica 8/2013, do 9 de decembro, empregarase para o cálculo da nota de acceso a ciclos formativos de grao medio de formación profesional o establecido no parágrafo primeiro do punto 3 do artigo 22 da Orde do 15 de xuño de 2016 pola que se regula o procedemento de admisión do alumnado nos centros docentes sostidos con fondos públicos para impartir ciclos formativos de formación profesional de grao medio e de grao superior en réxime ordinario e para as persoas adultas.</p>
    <p>Disposición derradeira primeira. <em>Desenvolvemento normativo</em></p>
    <p>Autorízanse a Dirección Xeral de Educación, Formación Profesional e Innovación Educativa, a Dirección Xeral de Centros e Recursos Humanos e a Secretaría Xeral Técnica da Consellería de Educación, Universidade e Formación Profesional para adoptar todos os actos e medidas necesarias para a aplicación desta orde.</p>
    <p>Disposición derradeira segunda. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia.</em></p>
    <p>Santiago de Compostela, 14 de xuño de 2019</p>
    <footer><p>Carmen Pomar Tojo<br>Conselleira de Educación, Universidade e Formación Profesional</p></footer>

