---
date: '1998-04-13'
id: 1102E
page: 3777
number: 69
agency: 'CONSELLERÍA DE CULTURA, COMUNICACIÓN SOCIAL E TURISMO'
section: I. DISPOSICIÓNS XERAIS
title: >-
  Orde do 26 de marzo de 1998 pola que se regulamenta a profesión de guía de
  turismo especializado de Galicia.
range: Orde
url: 'https://www.xunta.gal/dog/Publicados/1998/19980413/Anuncio1102E_gl.html'
---
<p>As actividades turísticas informativas privadas atopábanse reguladas na orde ministerial do 31 de xaneiro de 1964, que se aplicou con carácter supletorio nesta Comunidade Autónoma ata o 13 de decembro de 1995, data da súa derrogación.</p>
<p>Pola súa banda, a orde da Consellería de Traballo, Industria e Turismo, do 29 de decembro de 1986 creou os rexistros de guías de turismo da Comunidade Autónoma de Galicia co fin de que tódolos guías e guías-intérpretes de turismo que exerzan a súa actividade no territorio de Galicia con base nas súas correpondentes habilitacións, foran debidamente rexistrados e provistos dun carné profesional desta Comunidade Autónoma.</p>
<p>O Estatuto de autonomía de Galicia, no seu artigo 27.21º atribúelle á Comunidade Autónoma competencias exclusivas en materia de ordenación e promoción do turismo.</p>
<p>Con base nesta competencia, cómpre regula-la actividade profesional dos guías de turismo especializados exercida no ámbito territorial de Galicia, co fin de cubri-lo baleiro legal existente nestes momentos, e asegurar que no exercicio desta profesión se respecten os principios de libre exercicio das actividades asalariadas, liberdade de establecemento e libre prestación de servicios consagrados no Tratado da CEE, e aqueloutras disposicións comunitarias de dereito derivado aplicables en materia de recoñecemento de títulos.</p>
<p>Por outra banda, con este regulamento preténdese garantirlles ós usuarios turísticos a calidade da prestación dos servicios de información turística nos bens integrantes do patrimonio cultural de Galicia, o que sen dúbida contribuirá a salvagarda-la identidade dese importante producto turístico.</p>
<p>En consecuencia, de conformidade co Estatuto de autonomía de Galicia, aprobado pola Lei orgánica 1/1981, do 6 de abril, que establece no artigo 27.21º a competencia exclusiva da Comunidade Autónoma de Galicia en materia de promoción e ordenación do turismo no seu ámbito territorial, e en virtude do establecido na Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto e ámbito territorial de aplicación.</p>
<p>Esta orde ten por obxecto a regulamentación da actividade profesional dos guías de turismo especializados, exercida no ámbito da Comunidade Autónoma de Galicia.</p>
<p>Artigo 2º.-Definición.</p>
<p>A actividade de guía de turismo especializado consiste na prestación, con carácter habitual e retribuído, de</p>
<p>servicios de información turística sobre os bens integrantes do patrimonio cultural de Galicia a que fai referencia a Lei 8/1995, do 30 de outubro, do patrimonio cultural de Galicia, e que figuren inscritos nos rexistros, catálogos ou inventarios que consten na Consellería da Xunta de Galicia competente en materia de patrimonio cultural.</p>
<p>Artigo 3º.-Habilitacións.</p>
<p>1. A actividade definida no artigo anterior só poderá ser exercida polos que dispoñan da preceptiva habilitación outorgada polo órgano da Xunta de Galicia, competente en materia de turismo.</p>
<p>2. A devandita habilitación outorgaráselles ós que cumpran os requisitos esixidos e superen as correspondentes probas, expedíndoselles un carné xunto cun distintivo que deberán levar en lugar visible durante o exercicio da súa actividade.</p>
<p>3. O ámbito territorial da habilitación será o da Comunidade Autónoma de Galicia.</p>
<p>Artigo 4º.-Período de validez da habilitación.</p>
<p>As habilitacións que se outorguen terán unha validez de cinco anos renovables por iguais períodos de tempo, sempre que o interesado acredite a asistencia a un ou varios cursos de formación, actualización ou perfeccionamento, que para tal efecto se organicen ou homologuen polo órgano da Xunta de Galicia competente en materia de turismo, e que sumen un mínimo de 70 horas durante os cinco anos de vixencia da habilitación anterior.</p>
<p>Artigo 5º.-Rexistro.</p>
<p>1. Os guías de turismo especializados de Galicia, unha vez obtida a necesaria habilitación, serán inscritos de oficio no Rexistro de Empresas e Actividades Turísticas de Galicia.</p>
<p>2. Os ditos profesionais deberán comunicarlle ó órgano da Xunta de Galicia competente en materia de turismo no prazo de 15 días, calquera modificación dos datos cos que consten inscritos.</p>
<p>Así mesmo, será obrigatorio que comuniquen no dito prazo as baixas que voluntariamente se produzan, aínda que sexan temporais.</p>
<p>Artigo 6º.-Exclusión da habilitación.</p>
<p>Non se considera actividade profesional suxeita á habilitación administrativa á que fai referencia esta orde, a consistente na prestación dos seguintes servicios:</p>
<p>a) Os de información turística realizados nos lugares distintos ós dos bens integrantes do patrimonio cultural de Galicia a que fai referencia o artigo 2º desta orde.</p>
<p>b) Os de acompañamento e asistencia en ruta que non impliquen a prestación de servicios de información turística sobre os devanditos bens mencionados no artigo 2º desta orde.</p>
<p>c) Os prestados por persoal ó servicio dunha Administración pública, ou por profesionais do ensino que realicen actividades de información con carácter oca</p>
<p>sional como consecuencia das súas actividades respectivas de acompañamento institucional ou formación do alumnado, sempre que non perciban ningunha remuneración por ese concepto.</p>
<p>d) Os realizados polos empregados de museos ou monumentos histórico-artísticos que no seu interior faciliten información sobre eles ós visitantes, sen percibir retribución por este concepto e sen que ofrezan os seus servicios mediante anuncio ou publicidade.</p>
<p>Artigo 7º.-Probas e convocatoria.</p>
<p>1. A consellería competente en materia de turismo convocará mediante orde, polo menos cada tres anos, probas para obte-la habilitación de guía de turismo especializado.</p>
<p>2. Nesa orde determinarase a documentación que os interesados deberán achegar para poder participar nas probas, a composición do tribunal cualificador, o procedemento que se vai seguir e calquera outra circunstancia que se considere necesaria.</p>
<p>3. As probas versarán alomenos sobre os seguintes temas:</p>
<p>a) Xestión, asesoramento e asistencia a grupos turísticos. Preparación e desenvolvemento de itinerarios turísticos.</p>
<p>b) Coñecementos históricos artísticos, xeográficos, culturais e ecolóxicos de Galicia.</p>
<p>c) Coñecementos normativos e socio-económicos do Estado español, e en especial da Comunidade Autónoma de Galicia.</p>
<p>d) Idiomas castelán e galego e os estranxeiros que se determinen.</p>
<p>4. O programa que rexerá nestas probas é o que consta no anexo I desta orde.</p>
<p>Artigo 8º.-Requisitos para participar nas probas.</p>
<p>Poderán participar nas probas a que se refire o artigo anterior as persoas físicas que reúnan os seguintes requisitos:</p>
<p>a) Ser maior de idade.</p>
<p>b) Te-la nacionalidade dun país membro da Unión Europea, dun país asociado ó acordo sobre o Espacio Económico Europeo ou dun país con convenio de reciprocidade con España neste ámbito.</p>
<p>c) Estar en posesión, como mínimo, dalgún dos seguintes títulos:</p>
<p>-Técnico superior en Información e Comercialización Turística.</p>
<p>-Técnico en Empresas e Actividades Turísticas.</p>
<p>-Calquera outro título superior universitario, licenciatura ou doutoramento.</p>
<p>No caso de títulos estranxeiros deberá acreditarse a súa homologación pola autoridade competente.</p>
<p>d) Non padecer ningunha enfermidade nin limitación física que poidan ser incompatibles coas funcións de guía de turismo.</p>
<p>e) Acredita-lo dominio dalgunha das linguas estranxeiras que se convoquen ademais das cooficiais da Comunidade Autónoma de Galicia.</p>
<p>Artigo 9º.-Validación de coñecementos.</p>
<p>1. Ós profesionais xa habilitados pola Xunta de Galicia, como guías ou guías-intérpretes de turismo para un ámbito territorial inferior ó autonómico, que desexen amplia-la súa habilitación a todo o territorio da Comunidade Autónoma de Galicia, poderáselles eximir das probas de idiomas que consten nas súas habilitacións, así como daqueloutras materias que se considere que xa foron avaliadas e que se determinarán nas correspondentes convocatorias de exames.</p>
<p>2. Os guías de turismo habilitados para todo o ámbito territorial da Comunidade Autónoma de Galicia que desexen amplia-la súa habilitación a outros idiomas distintos ós que consten nela, tan só deberán supera-las correspondentes probas de idiomas.</p>
<p>Artigo 10º.-Recoñecemento profesional.</p>
<p>1. Os nacionais dun país membro da Unión Europea, ou dun país asociado ó Acordo sobre o Espacio Económico Europeo que posúan o título ou conxunto de títulos, que os habiliten para exerce-la profesión de guía de turismo especializado nos seus países de procedencia, poderán solicita-lo recoñecemento desa profesión para exercela nesta Comunidade Autónoma.</p>
<p>2. Igual recoñecemento se poderá efectuar respecto ós cidadáns españois que posúan unha habilitación expedida por outra Comunidade Autónoma.</p>
<p>3. O procedemento que se vai seguir para realiza-lo devandito recoñecemento de títulos será o previsto no Real decreto 1396/1995, do 4 de agosto, polo que se recepcionou no ordenamento interno español a Directiva 92/51/CEE do Consello das Comunidades Europeas, do 18 de xuño de 1992, e permitiralles ós nacionais mencionados no número 1, ben exerce-la profesión na Comunidade Autónoma de Galicia sen necesidade de someterse a exame ou ben, de considerarse a súa formación incompleta, someterse a unha proba de aptitude limitada ás materias que nunca cursaron ou a un período de prácticas, segundo se determinará nas correspondentes disposicións.</p>
<p>Artigo 11º.-Dereitos.</p>
<p>Os guías de turismo especializados no exercicio da súa profesión terán os seguintes dereitos:</p>
<p>a) Á percepción dos honorarios libremente estipulados pola prestación dos seus servicios.</p>
<p>b) A contratar libremente os seus servicios con empresas, entidades e particulares, tanto en réxime profesional como laboral.</p>
<p>Artigo 12º.-Obrigas.</p>
<p>Son obrigas dos guías de turismo:</p>
<p>a) Informa-los usuarios antes da contratación do servicio das condicións deste e do prezo que lles será aplicado.</p>
<p>b) Infoma-los usuarios con obxectividade.</p>
<p>c) Actuar con dilixencia e profesionalidade e cumpri-lo programa nos termos contratados.</p>
<p>d) Cumprir coas obrigas empresariais, laborais e fiscais que se requiran para o exercicio da profesión, de acordo coa normativa específica que o regule.</p>
<p>e) Levar consigo durante o exercicio da súa actividade profesional a habilitación a que fai referencia o artigo 3º e exhibi-lo distintivo a que así mesmo fai referencia.</p>
<p>f) Comunicarlles ós correspondentes servicios provinciais de Turismo os prezos dos seus honorarios, dentro dos tres primeiros meses de cada ano, e cada vez que sexan modificados.</p>
<p>A falta de comunicación nese prazo implicará a vixencia dos últimos prezos comunicados.</p>
<p>Disposición transitoria</p>
<p>Primera.-Os guías de turismo e os guías intérpretes de turismo habilitados polo Estado ou pola Xunta de Galicia para o exercicio das súas actividades no ámbito territorial desta Comunidade Autónoma ó abeiro da normativa anterior conservarán vixente esa habilitación durante un período de 5 anos.</p>
<p>Non obstante, serán considerados como guías de turismo especializados, e como tales poderán trocar nese prazo a habilitación de que dispoñan pola de guías de turismo especializados nos idiomas e para o ámbito que consten na anterior habilitación.</p>
<p>Segunda.-Transcorrido o prazo de 5 anos, deberán acredita-la asistencia ós cursos de formación a que fai referencia o artigo 4º desta orde para renova-la súa habilitación.</p>
<p>Disposición derrogatoria</p>
<p>Queda derrogada a Orde do 29 de decembro de 1986, pola que se crean os rexistros de guías de turismo da Comunidade Autónoma de Galicia, e cantas disposicións de igual ou inferior rango se opoñan ó establecido nesta orde.</p>
<p>Disposición derradeiras</p>
<p>Primeira.-Facúltase o director xeral de Turismo para dictar, no ámbito das súas competencias, as resolucións oportunas para o desenvolvemento desta disposición.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de marzo de 1998.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>ANEXO I</p>
<p>Temario cultural.</p>
<p>1.- Características xeográficas de Galicia: o solo, o relevo, o clima, a hidrografía, fitoxeografía e a fauna.</p>
<p>2.- A paisaxe de Galicia. Comarcas naturais. Morfoloxía da costa galega. O interior.</p>
<p>3.- A poboación e os diferentes tipos de asentamento. A Galicia urbana, rural e mariñeira.</p>
<p>4.- Estructura socio económica de España. Especial referencia ó turismo como sector económico.</p>
<p>5.- Economía de Galicia: a estructura da propiedade. Principais produccións nos diferentes sectores. Interaccións entre a economía galega e a española.</p>
<p>6.- A Galicia prerromana. O megalitismo. A idade de bronce. A cultura castrexa. A influencia céltica.</p>
<p>7.- A cultura galaico-romana. As vías. Asentamentos rurais e urbanos. A articulación político administrativa da Gallaecia. As explotacións mineiras. Cristianización e conflicto priscilianista.</p>
<p>8.- Séculos V-X. O Reino suevo de Galicia. O proceso de feudalización. As relacións aristocracia-monarquía-igrexa. Camiño francés e outras rutas xacobeas. A presencia normanda.</p>
<p>9.- Arte medieval: o prerrománico en Galicia. O esplendor románico.O gótico.</p>
<p>10.- Séculos XI - XIII: crecemento demográfico e expansión económica. Xelmírez. Reordenación do espacio político: a independencia de Portugal. A literatura medieval galaico-portuguesa. Os reis de Galicia e León Fernando II e Alfonso IX: o renacemento urbano.</p>
<p>11.- Séculos XIV - XV: a Baixa Idade Media e a transición á Idade Moderna. O reino de Galicia na monarquía castelá. Crises económicas. Conflictos sociais e políticos. O comercio marítimo galego. Os irmandiños.</p>
<p>12.- O monacato en Galicia na Idade Media. Arte cisterciense. As ordes militares e Galicia. Orixes e desenvolvemento da Universidade en Galicia.</p>
<p>13.- A Galicia do antigo réxime. Desenvolvemento demográfico. Institucións político-administrativas. Fidalguía, foro e campesiñado. Peculiaridades do mundo urbano. Transformacións agropecuarias.</p>
<p>14.- A arquitectura e escultura barrocas en Galicia. Exemplos das súas manifestacións máis importantes.</p>
<p>15.- A transición á Idade Contemporánea. A incipiente industralización. A ilustración. A emigración. O agrarismo.</p>
<p>16.- Modelos e evolución da arquitectura galega no século XIX. Clasicismo e academicismo. Eclecticismo e historicismo.</p>
<p>17.- A literatura do Rexurdimento. Rosalía de Castro. Pondal. Curros.</p>
<p>18.- Antecedentes da autonomía galega. O galeguismo. O século XX en Galicia e o proceso de modernización.</p>
<p>19.- Arquitectura modernista en Galicia. A Xeración Nós e o Seminario de Estudios Galegos. O movemento renovador e de vangarda da arte galega. Tendencias actuais da arte e da literatura de Galicia. Os exemplos. Grandes literatos galegos en lingua castelá.</p>
<p>20.- Arquitectura popular galega. Materiais, elementos constructivos e tipoloxías da casa vivenda. Hórreos, cruceiros, petos de ánimas, fontes, o muíño.</p>
<p>21.- Artesanía e oficios populares. A lingua galega.</p>
<p>22.- O folclore: música e traxes típicos. Romarías e festas populares. Feiras. Crenzas.</p>
<p>23.- A gastronomía. Os viños. Principais aspectos da cociña e da viticultura de Galicia. Festas gastronómicas.</p>
<p>Temario de itinerarios e recursos turísticos.</p>
<p>24.- Xestión, asesoramento e asistencia a grupos turísticos.</p>
<p>25.- Recursos turísticos de Galicia. Trazos diferenciais da oferta turística galega. Diversificación e novas ofertas: termalismo, golf, turismo náutico, turismo rural, congresos e convencións. Turismo activo e de natureza.</p>
<p>26.- Áreas naturais no litoral: rías, illas e praias, zonas húmidas e areais, acantilados.</p>
<p>27.- Áreas naturais de interior: as montañas, os vales fluviais, os bosques e as lagoas.</p>
<p>28.- Costa norte e Rías Altas desde Caión a Ribadeo.</p>
<p>29.- Desde Fisterra a Caión. Especial significación da Costa da Morte.</p>
<p>30.- As Rías Baixas. Desde Fisterra ó esteiro do Miño.</p>
<p>31.- A Galicia interior: serras setentrionais. Dorsal galega. Penechaira galega. Depresión de Ourense. A Limia. Val de Monterrei. Val de Arnoia. Terras do Carballiño. Val do Ribeiro. Valdeorras. O chanzo de Santiago. Fosa Padrón-Tui. As concas do Tambre e o Ulla. Serras meridionais.</p>
<p>32.- As serras orientais e o Macizo Central Ourensán.</p>
<p>33.- Visita á cidade e provincia da Coruña.</p>
<p>34.- Visita á cidade e provincia de Lugo.</p>
<p>35.- Visita á cidade e provincia de Ourense.</p>
<p>36.- Visita á cidade e provincia de Pontevedra.</p>
<p>37.- Visitas ás cidades e vilas de Betanzos, Muros, Noia, Viveiro, Mondoñedo, Ribadavia, Allariz, Baiona e Cambados.</p>
<p>38.- Visita á cidade e ría de Vigo.</p>
<p>39.- Visita á cidade de Santiago de Compostela.</p>
<p>40.- O Camiño francés e outros tramos galegos dos Camiños de Santiago.</p>
<p>41.- A zona de Monforte de Lemos e A Ribeira Sacra.</p>
<p>Nos temas 26 a 41 inclusive, o aspirante deberá motiva-la elección dos puntos de visita e posibles itinerarios para levalos a cabo, podendo expoñer diversas solucións segundo o tempo, finalidade e obxectivo da viaxe.</p>
<p>42.- Rede viaria e sistemas de transportes.</p>
<p>43.- Oferta de aloxamentos. Localización e características. Balnearios e mananciais de augas medicinais e termais.</p>
<p>44.- Museos principais de Galicia.</p>
<p>45.- As catedrais.</p>
<p>46.- Os mosteiros.</p>
<p>47.- Dólmenes, petroglifos, castros. Exemplos máis relevantes.</p>
<p>48.- Castelos, pazos, edificios civís máis relevantes.</p>
<p>Temario de lexislación:</p>
<p>49.- A Constitución española. Principios xerais. O Estatuto de autonomía de Galicia. Características xerais. Competencias da Comunidade Autónoma de Galicia.</p>
<p>50.- A Xunta de Galicia: estructura e funcións das distintas consellerías. A Consellería de Cultura, Comunicación Social e Turismo: estructura e competencias.</p>
<p>51.- Lei de ordenación e promoción do turismo en Galicia. Lexislación en materia de defensa do consumidor e do usuario.</p>
<p>52.- Aspectos fundamentais da normativa reguladora de aloxamentos turísticos: establecementos hoteleiros, establecementos de turismo rural, apartamentos e acampamentos públicos de turismo.</p>
<p>53.- Aspectos fundamentais da normativa reguladora dos establecementos de restauración.</p>
<p>54.- Aspectos fundamentais da normativa reguladora das axencias de viaxes. Normativa reguladora da profesión de guía de turismo especializado de Galicia.</p>
<p>55.- Os parques naturais, os espacios naturais en réxime de protección xeral, os espacios naturais das normas subsidiarias e complementarias de planeamento provincial. Nocións xerais das leis de caza, pesca fluvial, patrimonio cultural de Galicia e protección do Camiño de Santiago.</p>
<p>2904</p>

