---
date: '2015-03-31'
id: CA02-230315-0013
page: 12536
number: 61
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 11 de marzo de 2015 de aprobación definitiva da modificación puntual
  número 14 do Plan xeral de ordenación municipal de Lalín (Pontevedra).
range: Orde
url: >-
  https://www.xunta.gal/dog/Publicados/2015/20150331/AnuncioCA02-230315-0013_gl.html
---
<p>O Concello de Lalín achega a modificación puntual núm. 14 do PXOM, en solicitude da súa aprobación definitiva, conforme o establecido no artigo 85.7 da Lei 9/2002, do 30 de decembro, de ordenación urbanística e protección do medio rural de Galicia.</p>
    <p>Analizada a documentación remitida polo Concello de Lalín, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>I. Antecedentes:</p>
    <p>I.1. O concello de Lalín conta cun PXOM aprobado definitivamente o 5.2.1999.</p>
    <p>I.2. Consta Decisión do 25.6.2013, da Secretaría Xeral de Calidade e Avaliación Ambiental, de non sometemento á avaliación ambiental estratéxica (DOG do 16.7.2013).</p>
    <p>I.3. A modificación foi aprobada inicialmente polo Concello Pleno no 31.3.2014 e sometida a información pública dous meses con anuncios nos xornais <em>Faro de Vigo</em> e <em>La Voz de Galicia</em> do 9.4.2014; e no DOG do 9.4.2014. Consta notificación aos concellos limítrofes.</p>
    <p>I.4. Consta certificado municipal do 17.6.2014 conforme non se presentou ningunha alegación no período de información pública.</p>
    <p>I.5. Constan informes municipais respecto da legalidade e calidade técnica da ordenación proposta: técnicos do 21.10.2013, 24.3.2014 e 22.12.2014; xurídico do 22.12.2014; e de Secretaría Xeral do 21.10.2013, 24.3.2014 e 22.12.2014.</p>
    <p>I.6. Constan os seguintes informes sectoriais favorables:</p>
    <p>– Administrador de Infraestruturas Ferroviarias (ADIF), do 5.12.2013.</p>
    <p>– Secretaría de Estado de Telecomunicacións e para a sociedade da información do Ministerio de Industria, Enerxía e Turismo, do 6.5.2014.</p>
    <p>– Dirección Xeral de Ferrocarrís do Ministerio de Fomento, de novembro de 2013.</p>
    <p>– Dirección Xeral de Estradas do Ministerio de Fomento, do 20.12.2013 e 30.6.2014.</p>
    <p>– Dirección Xeral de Patrimonio Cultural da Consellería de Cultura, Educación e Ordenación Universitaria, do 25.11.2014.</p>
    <p>I.7. Consta sometemento a información pública dos convenios urbanísticos incluídos na MP núm. 14 con publicacións no DOG do 24.4.2014 e nos xornais <em>Faro de Vigo</em> e <em>La Voz de Galicia</em> do 24.4.2014, así como comunicación aos interesados.</p>
    <p>I.8. A modificación puntual núm. 14 do PXOM foi aprobada provisionalmente polo Pleno da Corporación na sesión do 29.12.2014.</p>
    <p>II. Obxecto da modificación:</p>
    <p>A modificación afecta un total de nove aspectos do plan xeral, nomeadamente:</p>
    <p>14.1. Recoñecemento dunha vía pública en travesía de rúa de García Sánchez no núcleo urbano de Lalín.</p>
    <p>14.2. Supresión de paso en planta baixa de edificio sito na rúa B núm. 60 do núcleo urbano.</p>
    <p>14.3. Recualificación da parcela situada na avenida de Buenos Aires núm. 176, de solo urbano non consolidado da área de repartición AR-32 a solo urbano consolidado de ordenanza 3.2 (IV) en execución da sentenza 492/2012 do TSXG.</p>
    <p>14.4. Reaxuste da delimitación do núcleo rural da Igrexa-Pedrouzos derivado da execución de diversas infraestruturas. </p>
    <p>14.5. Reaxuste da delimitación do elemento núm. 3-56 incluído no catálogo de bens protexidos do plan xeral.</p>
    <p>14.6. Reaxuste da altura libre mínima para usos permitidos en locais e da largura mínima de pasaxes comerciais de edificacións existentes (artigo 19, punto 3.2., e artigo 128.5 da normativa).</p>
    <p>14.7. Ampliación de usos permitidos en equipamento municipal (praza de abastos).</p>
    <p>14.8. Condicións de obras complementarias de urbanización en áreas residenciais unifamiliares do solo urbano.</p>
    <p>14.9. Colocación de ascensores en patios de edificacións existentes.</p>
    <p>III. Análise e consideracións:</p>
    <p>1. As razóns de interese público exixidas no artigo 94.1 da LOUG veñen xustificadas na modificación puntual por canto se pretende corrixir erros detectados no PXOM, solucionar eivas por necesidades sobrevidas e cumprimento dunha sentenza xudicial.</p>
    <p>2. Ao abeiro das competencias autonómicas establecidas no artigo 85.9 da LOUG verbo da aprobación definitiva do planeamento municipal, considérase suficiente a documentación da modificación puntual, a súa conformidade coa lexislación urbanística e a coherencia cos instrumentos de ordenación do territorio, así como a non incidencia do seu contido e alcance sobre materias de competencia autonómica.</p>
    <p>De conformidade co artigo 89 da LOUG, e o artigo 1 do Decreto 44/2012, do 19 de xaneiro, polo que se fixa a estrutura orgánica das xefaturas da Xunta de Galicia, a competencia para resolver sobre a aprobación definitiva dos plans xerais de ordenación municipal corresponde ao conselleiro de Medio Ambiente, Territorio e Infraestruturas.</p>
    <p>IV. Resolución:</p>
    <p>En consecuencia, e de conformidade co establecido no artigo 85.7.a) da LOUG,</p>
    <h2>RESOLVO:</h2>
    <p>1º. Aprobar definitivamente a modificación puntual nº 14 do PXOM do Concello de Lalín.</p>
    <p>2º. Contra esta orde cabe interpoñer recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>3º. De conformidade co disposto polos artigos 92 da Lei 9/2002, e 70 da Lei 7/1985, do 2 de abril, reguladora das bases de réxime local, o concello deberá publicar no <em>Boletín Oficial </em>da provincia a normativa e ordenanzas do plan aprobado definitivamente.</p>
    <p>4º. Notifíquese esta orde ao concello e publíquese no <em>Diario Oficial de Galicia.</em></p>
    <p>Santiago de Compostela, 11 de marzo de 2015</p>
    <footer><p>Ethel Mª Vázquez Mourelle<br>Conselleira de Medio Ambiente, Territorio e Infraestruturas</p></footer>

