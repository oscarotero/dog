---
date: '1996-08-07'
id: 8EC6
page: 7531
number: 154
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: Orde do 31 de xullo de 1996 sobre peche de oficinas de farmacia.
range: Orde
url: 'https://www.xunta.gal/dog/Publicados/1996/19960807/Anuncio8EC6_gl.html'
---
<p>Trala entrada en vigor do Decreto 253/1996, do 20 de xuño, polo que se determinan os horarios mínimos de apertura así como os criterios que deben rexer para o establecemento de quendas de urxencia e vacacións das oficinas de farmacia, resulta manifesto que o único caso en que a nosa normativa admite o cesamento temporal das actividades das oficinas de farmacia é o desfrute do período vacacional máximo dun mes ó que se refire o artigo 4 do citado decreto.</p>
<p>Polo tanto, ó marxe de tal suposto e dos previstos en materia sancionadora, non procede outro peche temporal das oficinas de farmacia que, obviamente, o que traia orixe en forza maior.</p>
<p>Resulta, por iso, oportuno dictar unha norma que, con evidente carácter interpretativo, resolva definitivamente a anterior cuestión.</p>
<p>Na súa virtude, en uso das facultades que me confiren os artigos 34.6º e 38 da Lei 1/1983, do 22 de febreiro, reguladora da Xunta e do seu presidente, modificada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º</p>
<p>De acordo co disposto no Decreto 253/1996, do 20 de xuño, polo que se determinan os horarios mínimos de apertura así como os criterios que deben rexer para o establecemento de quendas de urxencia e vacacións das oficinas de farmacia, as ditas oficinas só poderán permanecer pechadas ó público fóra do horario ordinario de apertura e nos supostos de vacacións e forza maior.</p>
<p>O disposto no apartado anterior enténdese sen prexuízo da obriga do cumprimento das quendas de urxencia nocturna e diurna reguladas no citado Decreto 253/1996.</p>
<p>Artigo 2º</p>
<p>En calquera outro suposto de peche dunha oficina de farmacia distinto ós mencionados no artigo anterior, a súa reapertura requirirá o levantamento da acta de inspección á que se refire o artigo 11 do Decreto 288/1996, do 12 de xullo, sobre competencias e procedemento para a autorización de apertura de oficinas de farmacia.</p>
<p>Artigo 3º</p>
<p>Se por causa de forza maior se pechase unha oficina de farmacia durante menos de 3 meses, a súa reapertura esixirá tan só comunicación ó colexio de farmaceúticos e á delegación provincial da Consellería de Sanidade e Servicios Sociais.</p>
<p>Disposicións derradeiras</p>
<p>Primeira.-Quedan sen efecto, no ámbito da Comunidade Autónoma de Galicia, o número 1 do artigo</p>
<p>8 da Orde do 17 de xaneiro de 1980, sobre funcións e servicios das oficinas de farmacia e cantas outras disposicións estatais se opoñan ó disposto na presente orde.</p>
<p>Segundo.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 31 de xullo de 1996.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>9605847</p>

