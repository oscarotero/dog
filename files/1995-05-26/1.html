---
date: '1995-05-26'
id: DD2A
page: 3
number: 100
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 25 de maio de 1995 pola que se regula o exercicio dos dereitos
  electorais, do persoal ó servicio da Comunidade Autónoma de Galicia, nas
  eleccións locais do día 28 de maio de 1995.
range: Orde
url: 'https://www.xunta.gal/dog/Publicados/1995/19950526/AnuncioDD2A_gl.html'
---
<p>Convocadas eleccións locais polo Real decreto 489/1995, do 3 de abril, da Presidencia do Goberno, que terán lugar o vindeiro día 28 de maio do presente ano, é preciso adopta-las medidas oportunas para facilita-lo exercicio e cumprimento dos dereitos e deberes do persoal ó servicio desta Administración autonómica.</p>
<p>En consecuencia, en virtude do previsto nos artigos 28, 76 e 78 da Lei orgánica 5/1985, do 19 de xuño, do réxime electoral xeral e disposicións concordantes, esta consellería, de conformidade coas facultades que lle confire o artigo 13 da Lei 4/1988, do 26 de maio, da función pública de Galicia,</p>
<p>DISPÓN:</p>
<p>Primeiro.</p>
<p>O persoal ó servicio da Administración pública de Galicia que o día das eleccións non desfrute do seu descanso semanal terá dereito a un permiso retribuído de catro horas libres para exerce-lo seu dereito ó voto.</p>
<p>Segundo.</p>
<p>1. O persoal nomeado presidente ou vocal de mesas electorais, e os que acrediten a súa condición de interventores, teñen dereito, durante o día da votación, a un permiso retribuído de xornada completa se non desfrutan en tal data de descanso semanal, e a unha reducción da súa xornada de traballo de cinco horas o día inmediatamente posterior.</p>
<p>2. Os que acrediten a súa condición de apoderados teñen dereito a un permiso retribuído durante o día da votación, se non desfrutan nese día de descanso semanal.</p>
<p>Terceiro.</p>
<p>Os directores ou xefes de persoal das dependencias onde presta os seus servicios o persoal afectado por esta orde esixiranlle ó mencionado persoal os oportunos xustificantes expedidos polas mesas electorais de que foi exercido o seu dereito ó voto.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 25 de maio de 1995.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

