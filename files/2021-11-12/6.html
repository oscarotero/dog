---
date: '2021-11-12'
id: G0425-051121-0004
page: 55817
number: 218
agency: Consellería de Política Social
section: III. Outras disposicións.
title: >-
  ORDE do 4 de novembro de 2021 pola que se modifica a Orde do 30 de decembro de
  2020 pola que se regulan as bases que rexerán o procedemento de concesión de
  axudas para o funcionamento das escolas infantís 0-3 dependentes de entidades
  privadas de iniciativa social, e se procede á súa convocatoria para os anos
  2021 e 2022 (código de procedemento BS420A).
range: Orde
url: >-
  https://www.xunta.gal/dog/Publicados/2021/20211112/AnuncioG0425-051121-0004_gl.html
---
<p>O 13 de xaneiro publicouse no <em>Diario Oficial de Galicia</em> a Orde do 30 de decembro de 2020 pola que se regulan as bases que rexerán o procedemento de concesión de axudas para o funcionamento das escolas infantís 0-3 dependentes de entidades privadas de iniciativa social, e se procede á súa convocatoria para os anos 2021 e 2022 (código de procedemento BS420A).</p>
    <p>Esta convocatoria de axudas está dirixida ás entidades privadas de iniciativa social, por unha banda para materializar a contribución da Administración galega ao sostemento dos centros de educación infantil 0-3 anos existentes e a fomentar a mellora da súa calidade e, por outra, a compensarlles aos ditos centros o custo que supón a bonificación do 100 % das cantidades correspondentes á atención educativa e tamén do custo da matrícula do segundo fillo ou filla e sucesivos/as da unidade familiar.</p>
    <p>Dentro do marco do compromiso económico da Orde do 30 de decembro de 2020, a presente modificación ten por obxecto incrementar a contía dos módulos establecidos no número 2 do artigo 4 referido ao tipo de axudas e contías nun 7,5 % para promover que as entidades beneficiarias destas axudas poidan continuar mantendo a viabilidade das escolas infantís e manter o servizo nunhas condicións óptimas que permitan compensar a diminución da contribución das familias ao sostemento dos gastos do centro e o incremento experimentado polos prezos das subministracións e outros gastos correntes que repercuten nos custos das prazas. Así mesmo, coa presente modificación ábrese un novo prazo de presentación de solicitudes que permite promover a concorrencia a entidades que non acudiron á primeira convocatoria ao considerar que esta modificación posibilita a viabilidade do mantemento dos seus servizos.</p>
    <p>En consecuencia, facendo uso das facultades que me confire o artigo 34 da Lei 1/1983, do 22 de febreiro, de normas reguladoras da Xunta de Galicia e da súa Presidencia,</p>
    <p class="dog-titulo">RESOLVO:</p>
    <p>Artigo único. <em>Modificación da Orde do 30 de decembro de 2020 pola que se regulan as bases que rexerán o procedemento de concesión de axudas para o funcionamento das escolas infantís 0-3 dependentes de entidades privadas de iniciativa social, e se procede á súa convocatoria para os anos 2021 e 2022 (código de procedemento BS420A)</em></p>
    <p>O número 2 do artigo 4 da Orde do 30 de decembro de 2020 pola que se regulan as bases que rexerán o procedemento de concesión de axudas para o funcionamento das escolas infantís 0-3 dependentes de entidades privadas de iniciativa social, e se procede á súa convocatoria para os anos 2021 e 2022 (código de procedemento BS420A), queda modificado como segue:</p>
    <p>«2. A liña 1, referida ás axudas para gastos de mantemento, ten como finalidade compensar os gastos que se produzan e/ou se aboen desde o 1 de xaneiro de 2021 ao 31 de agosto de 2022 nos seguintes conceptos:</p>
    <p>a) Gastos de persoal, sempre que os seus importes non excedan os salarios e complementos establecidos para cada categoría profesional no último convenio colectivo de ámbito estatal de centros de asistencia e educación infantil.</p>
    <p>b) Gastos de alimentación.</p>
    <p>c) Outros gastos xerais de mantemento do centro.</p>
    <p>A contía da axuda para gastos de mantemento establecerase en función do número de unidades da escola infantil 0-3 autorizadas que estean en funcionamento na data en que remata o prazo de presentación de solicitudes e da prestación do servizo de comedor, segundo os seguintes módulos para os efectos do previsto no artigo 28 da Lei 9/2007, do 13 de xuño, e máis nos artigos 44 e 52 e seguintes do Decreto 11/2009, do 8 de xaneiro:</p>
    <table>
     <tbody>
      <tr>
       <td rowspan="2"></td>
       <td colspan="3">Centros con servizo de comedor</td>
       <td rowspan="2">Centros sen servizo de comedor</td>
      </tr>
      <tr>
       <td>De 1 a 3 unidades</td>
       <td>De 4 a 6 unidades</td>
       <td>Con 7 ou máis unidades</td>
      </tr>
      <tr>
       <td>Contía total por unidade en funcionamento</td>
       <td>23.147 €</td>
       <td>22.100 €</td>
       <td>21.040 €</td>
       <td>18.686 €</td>
      </tr>
     </tbody>
    </table>
    <p>De non estaren en funcionamento todas as unidades o ano completo, aplicarase unha redución proporcional ao tempo durante o cal non se prestou o servizo.</p>
    <p>As contías previstas para os centros con servizo de comedor incrementaranse un 2,25 % no suposto de que se acredite o uso cotián de alimentos de proximidade, producidos ou elaborados na contorna local na prestación do dito servizo, entendendo que cumpren esta condición os que proceden de cadeas de distribución curtas e de mercados locais.</p>
    <p>Para os efectos desta orde, enténdese por servizo de comedor o prestado ben por persoal do propio centro, ben por persoal alleo a el contratado con tal fin (servizo de <em>catering</em>), e que inclúe os alimentos. Este servizo comprenderá en todo caso o xantar e opcionalmente o almorzo e merenda e/ou cea».</p>
    <p>Disposición adicional primeira. <em>Apertura do prazo de presentación de solicitudes</em></p>
    <p>Ábrese un novo prazo de presentación de solicitudes, que será dun mes contado a partir do día seguinte ao da publicación desta orde no <em>Diario Oficial de Galicia</em>.</p>
    <p>O prazo concluirá o mesmo día en que se produciu a notificación, publicación ou silencio administrativo no mes ou ano de vencemento. Se no mes de vencemento non houbese día equivalente a aquel en que comeza o cómputo, entenderase que o prazo expira o último día do mes.</p>
    <p>As solicitudes presentadas segundo o establecido no parágrafo anterior tramitaranse de acordo coas bases establecidas na Orde do 30 de decembro de 2020 pola que se regulan as bases que rexerán o procedemento de concesión de axudas para o funcionamento das escolas infantís 0-3 dependentes de entidades privadas de iniciativa social, e se procede á súa convocatoria para os anos 2021 e 2022 (código de procedemento BS420A).</p>
    <p>As entidades que presentaran solicitude ao abeiro da Orde do 30 de decembro de 2020 non terán que presentar unha nova solicitude para percibiren a axuda que lle corresponda de acordo cos módulos recollidos no artigo 4.2.c).</p>
    <p>Disposición adicional segunda. <em>Aplicación dos módulos</em></p>
    <p> A modificación da contía dos módulos será de aplicación desde setembro de 2021 tendo en conta o número de unidades existentes ao abeiro do disposto no artigo 4.2.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 4 de novembro de 2021</p>
    <footer><p>Fabiola García Martínez<br>Conselleira de Política Social</p></footer>

