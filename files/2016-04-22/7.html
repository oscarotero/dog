---
date: '2016-04-22'
id: G0423-140416-0010
page: 14968
number: 77
agency: Consellería de Infraestruturas e Vivenda
section: III. Outras disposicións.
title: >-
  ORDE do 11 de abril de 2016 pola que se convocan os Premios de Arquitectura e
  Rehabilitación da Comunidade Autónoma de Galicia 2016.
range: Orde
url: >-
  https://www.xunta.gal/dog/Publicados/2016/20160422/AnuncioG0423-140416-0010_gl.html
---
<p>O Estatuto de autonomía de Galicia, aprobado pola Lei orgánica 1/1981, do 6 de abril, no seu artigo 27.3, atribúe á Comunidade Autónoma galega a competencia exclusiva en materia de ordenación do territorio, urbanismo e vivenda, nos termos do disposto nos artigos 47 e 148.1.3 da Constitución.</p>
    <p>A Lei 3/1988, do 27 de abril, de creación do Instituto Galego da Vivenda e Solo, nos seus artigos 3 e 4, atribúe a este organismo autónomo a realización das políticas de vivenda e solo na Comunidade Autónoma de Galicia e, entre outras, a dirección da política en materia de patrimonio arquitectónico, así como o fomento da rehabilitación e construción de todo tipo de vivendas. </p>
    <p>Como consecuencia da publicación do Decreto 116/2015, do 4 de outubro, que establece a nova estrutura orgánica da Xunta de Galicia, e do Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia, o Instituto Galego da Vivenda e Solo queda adscrito, como organismo autónomo, á Consellería de Infraestruturas e Vivenda.</p>
    <p>Entre as funcións que corresponden ao Instituto Galego da Vivenda e Solo está a elaboración de programas e o establecemento de accións que promovan a innovación e a calidade da vivenda e dos procesos de edificación e urbanización para acadar estándares de calidade baixo os principios de sustentabilidade, aforro e uso de enerxías renovables, así como a implantación das medidas para a recuperación e rehabilitación de núcleos e vivendas rurais, na procura da posta en valor dun patrimonio arquitectónico da Comunidade. </p>
    <p>No preámbulo da Lei 8/2012, do 29 de xuño, de vivenda de Galicia, establécese que esta lei constitúe un instrumento que pode proporcionar estabilidade e dinamismo ao sector e que permite estimular a promoción e a rehabilitación das vivendas en xeral. </p>
    <p>Neste marco competencial, a Consellería de Infraestruturas e Vivenda, a través do Instituto Galego da Vivenda e Solo, impulsa actuacións no patrimonio arquitectónico de Galicia co fin de atender as necesidades de rehabilitación e, así mesmo, mediante programas de conservación e enriquecemento deste patrimonio realiza unha intensa actividade de fomento na rehabilitación. Precisamente, este patrimonio, constituído polo conxunto de edificacións representativas da nosa identidade cultural, é digno merecedor dunha adecuada conservación como legado común.</p>
    <p>Neste contexto, na nosa comunidade autónoma realizáronse obras arquitectónicas que destacan pola súa contribución á sociedade, por constituír elementos innovadores, así como pola procura na conservación e rehabilitación do patrimonio arquitectónico. Configúrase así como unha arquitectura orientada a mellorar as condicións de conservación e mantemento de edificios con valor patrimonial ou utilidade social e, en consecuencia, coa finalidade de mellorar a vida das persoas. </p>
    <p>A través desta orde, a Xunta impulsa a excelencia da nosa arquitectura e a rehabilitación, mediante a convocatoria dos Premios de Arquitectura e Rehabilitación da Comunidade Autónoma de Galicia 2016. Estes premios supoñen o recoñecemento á calidade das edificacións terminadas entre 2011 e 2015, tanto de obra nova como de rehabilitación. Especial mención merecen os dous premios especiais: o de sustentabilidade e á traxectoria profesional; o primeiro busca destacar a implementación dunha arquitectura responsable e comprometida co ambiente en consonancia cos programas europeos e o Horizonte Europa 2020. O premio á traxectoria profesional pretende ser un recoñecemento da especial contribución á arquitectura no territorio galego.</p>
    <p>A presente orde consta de dous artigos, unha única disposición adicional e unha única disposición derradeira, así como dun anexo onde se definen as bases reguladoras dos premios, nas cales se inclúen as modalidades de premios e a súa dotación, os proxectos que poden concorrer, a presentación de candidaturas, a composición e funcionamento do xurado, a resolución e a publicidade e difusión dos premios.</p>
    <p>En consecuencia, e segundo o disposto no artigo 4 do Decreto 165/2015, do 13 de novembro, polo que se establece a estrutura orgánica da Consellería de Infraestruturas e Vivenda, e o artigo 34 da Lei 1/1983, do 12 de febreiro, de normas reguladoras da Xunta e da súa Presidencia,</p>
    <h2>ACORDO:</h2>
    <p>Artigo 1º. <em>Convocatoria</em></p>
    <p>Convócanse os Premios de Arquitectura e Rehabilitación da Comunidade Autónoma de Galicia para a anualidade 2016, que se rexerán polas bases que figuran como anexo I da presente orde. </p>
    <p>Artigo 2º. <em>Crédito orzamentario</em></p>
    <p>Os premios en metálico pagaranse con cargo á aplicación orzamentaria 08.80.451A.480.0 dos orzamentos do Instituto Galego da Vivenda e Solo (en diante, IGVS) para 2016.</p>
    <p>Disposición adicional única. <em>Datos de carácter persoal</em></p>
    <p>De conformidade coa Lei orgánica 15/1999, do 13 decembro, de protección de datos de carácter persoal, os datos persoais recollidos na tramitación desta disposición, cuxo tratamento e publicación autoricen as persoas interesadas mediante a presentación das propostas, serán incluídos nun ficheiro denominado «Relacións económicas e comerciais coa cidadanía e con entidades» cuxo obxecto é xestionar o presente procedemento, así como para informar as persoas interesadas sobre o seu desenvolvemento. </p>
    <p>O órgano responsable deste ficheiro é a Secretaría Xeral do IGVS. Os dereitos de acceso, rectificación, cancelación e oposición poderanse exercer ante o IGVS, mediante o envío dunha comunicación ao seguinte enderezo: Área Central, s/n, Polígono das Fontiñas, 15707 Santiago de Compostela, ou a través dun correo electrónico a: sx.igvs@xunta.es.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 11 de abril de 2016</p>
    <footer><p>Ethel María Vázquez Mourelle<br>Conselleira de Infraestruturas e Vivenda </p></footer>
    <h2>ANEXO I<br>Bases reguladoras</h2>
    <p>Primeira. <em>Modalidades de premios</em> </p>
    <p>Establécense as seguintes modalidades de premios:</p>
    <p>1. Premio galego de arquitectura. O xurado poderá outorgar o premio galego de arquitectura entre os proxectos de nova planta relativos a actuacións que xerasen unha nova edificación ou obras de ampliación e que teñan suficiente entidade propia como para poder ser valorados de forma independente á construción orixinal. </p>
    <p>Dotación económica: 6.000 €.</p>
    <p>2. Premio galego de rehabilitación. O xurado poderá outorgar o premio galego de rehabilitación entre os proxectos de rehabilitación relativos a intervencións de recuperación e adecuación do parque edificado existente.</p>
    <p>Dotación económica: 6.000 €.</p>
    <p>3. Mencións. Entre as actuacións que non obtivesen premio poderán destacarse con mención aquelas que o xurado aprecie como merecedoras dun especial recoñecemento.</p>
    <p>4. Premios especiais. O xurado poderá outorgar premios nas categorías especiais que se indican a continuación: </p>
    <p>a) Á sustentabilidade. Destinado a destacar aquela actuación que supoña a implementación dunha arquitectura responsable co ambiente, os recursos e as xeracións futuras. </p>
    <p>Dotación económica: 4.000 €.</p>
    <p>b) Á traxectoria profesional. Recoñecemento á meritoria traxectoria profesional a favor da arquitectura, no territorio galego, que o outorgará o xurado con base nas propostas formuladas polas entidades integrantes do xurado.</p>
    <p>Dotación económica: 4.000 €.</p>
    <p>Segunda. <em>Condicións dos proxectos e das persoas premiadas</em></p>
    <p>1. Poderán optar a estes premios, agás do especial á traxectoria profesional, os proxectos arquitectónicos de edificacións finalizadas entre os días 1 de xaneiro de 2011 e 31 de decembro de 2015 dentro do territorio da Comunidade Autónoma de Galicia. </p>
    <p>2. As persoas físicas ou xurídicas autoras dos citados proxectos deberán ser profesionais da arquitectura.</p>
    <p>3. Poderán propoñerse para o premio especial á traxectoria profesional as persoas arquitectas que pola súa contribución a favor da arquitectura no territorio galego sexan merecedoras dun especial recoñecemento.</p>
    <p>Terceira. <em>Presentación de candidaturas para concorrer aos premios de arquitectura e rehabilitación e ao premio especial de sustentabilidade</em></p>
    <p>1. A presentación de candidaturas realizarana as entidades con representación no xurado mediante o modelo que se incorpora como anexo II desta orde, debidamente cuberto, e ao cal se xuntará a documentación que nel se indica. Deberase dirixir á Dirección Xeral do IGVS.</p>
    <p>2. A presentación das candidaturas realizarase unicamente por vía electrónica, a través do formulario normalizado dispoñible na sede electrónica da Xunta de Galicia (https://sede.xunta.es), de conformidade co establecido nos artigos 27.6 da Lei 11/2007, do 22 de xuño, de acceso electrónico dos cidadáns aos servizos públicos, e 24.2 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a citada presentación poderá empregarse calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.es/chave365).</p>
    <p>3. A documentación complementaria á proposta deberá presentarase, así mesmo, por vía electrónica utilizando calquera procedemento de copia dixitalizada do documento orixinal. Neste caso, as copias dixitalizadas presentadas garantirán a fidelidade co orixinal baixo a responsabilidade da persoa solicitante ou representante. O xurado poderá requirir a exhibición do documento orixinal para o cotexo da copia electrónica presentada, de acordo co disposto nos artigos 35.2 da Lei 11/2007, do 22 de xuño, de acceso electrónico dos cidadáns aos servizos públicos, e 22.3 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. </p>
    <p>Cuarta. <em>Documentación complementaria que se presentará coas candidaturas aos premios de arquitectura e rehabilitación e ao premio especial de sustentabilidade</em></p>
    <p>1. Xunto coa proposta deberá achegarse a seguinte documentación:</p>
    <p>a) Imaxes: 12 arquivos como máximo, que conterán fotografías, planos, diagramas, etc., en formato jpg. </p>
    <p>b) Memoria descritiva e xustificativa do proxecto.</p>
    <p>c) Lámina-resumo en formato horizontal DIN-A3 do proxecto proposto. </p>
    <p>d) Opcionalmente, poderá achegarse un vídeo de duración máxima de 3 minutos. </p>
    <p>e) Os proxectos que se presenten para o premio especial á sustentabilidade deberán incluír ademais unha memoria xustificativa das estratexias de sustentabilidade aplicadas, así como de resultados obtidos. </p>
    <p>f) Anexo III: autorización das persoas autoras dos proxectos á entidade propoñente para presentar a súa candidatura e consentimento expreso das persoas autoras dos proxectos ao IGVS para poder publicar, difundir e dar publicidade aos proxectos, así como o material achegado coa proposta, nos termos establecidos nestas bases.</p>
    <p>2. Co obxecto de permitir a identificación e posibilitar o recoñecemento público das distintas persoas que participaron nos proxectos, no proceso de presentación de candidaturas de cada proxecto deberá quedar constancia do nome, teléfono e correo electrónico de cada unha das persoas intervenientes neles.</p>
    <p>3. Pechado o prazo de presentación de candidaturas, os proxectos propostos poderán ser visualizados no correspondente enlace que se dispoña na páxina web do IGVS.</p>
    <p>4. A documentación presentada quedará á disposición da organización dos premios, que poderá utilizala para a súa difusión en calquera tipo de formato ou soporte.</p>
    <p>Quinta. <em>Prazo de presentación de candidaturas aos premios de arquitectura e rehabilitación e ao premio especial de sustentabilidade</em></p>
    <p>1. O prazo de presentación de candidaturas será de corenta días naturais, contados desde o día seguinte ao da publicación da presente orde. </p>
    <p>2. Unha vez finalizado o prazo de presentación de candidaturas, a persoa secretaria do xurado levantará acta dos proxectos presentados, que será publicada na web do IGVS.</p>
    <p>Sexta. <em>Proposta de premio á traxectoria profesional</em></p>
    <p>As propostas para o outorgamento do premio á traxectoria profesional presentaranse no seo do xurado e virán avaladas pola correspondente xustificación. </p>
    <p>Sétima. <em>Composición do xurado </em></p>
    <p>1. O xurado estará presidido pola persoa titular da Consellería de Infraestruturas e Vivenda. Así mesmo, formarán parte do xurado, logo de aceptación, as seguintes persoas:</p>
    <p>a) A persoa titular da Dirección Xeral do IGVS. </p>
    <p>b) A persoa titular da Secretaría Xeral do IGVS.</p>
    <p>c) A persoa titular da Dirección Técnica de Solo, Edificación e Calidade do IGVS.</p>
    <p>d) A persoa que designe a Dirección Xeral do Patrimonio Cultural da Consellería de Cultura, Educación e Ordenación Universitaria.</p>
    <p>e) A persoa titular da Presidencia da Real Academia Gallega de Bellas Artes de Nuestra Señora del Rosario.</p>
    <p>f) A persoa titular da Dirección da Escola Técnica Superior de Arquitectura da Universidade da Coruña. </p>
    <p>g) A persoa titular da Dirección da Escola Universitaria de Arquitectura Técnica da Universidade da Coruña.</p>
    <p>h) A persoa decana-presidenta do Colexio Oficial de Arquitectos de Galicia.</p>
    <p>i) A persoa que designe o Consello Galego de Colexios de Aparelladores e Arquitectos Técnicos.</p>
    <p>j) A persoa que designe a Federación Gallega de la Construcción. </p>
    <p>k) A persoa que designe a Federación de Promotores de Edificación y Suelo de Galicia.</p>
    <p>2. Actuará como secretario/a do xurado a persoa titular da Secretaría Xeral do IGVS.</p>
    <p>Oitava. <em>Funcionamento do xurado </em></p>
    <p>1. As reunións do xurado realizaranse nas datas sinaladas pola súa Presidencia e terán lugar na sede que o IGVS ten en Santiago de Compostela.</p>
    <p>2. O xurado axustará o seu funcionamento ao sinalado nestas bases e ao disposto na sección 3ª do capítulo I da Lei 16/2010, do 17 de decembro, de organización e funcionamento da Administración xeral e do sector público autonómico de Galicia.</p>
    <p>3. Corresponde á Presidencia do xurado a interpretación das presentes bases, así como a resolución daqueles aspectos non determinados nestas.</p>
    <p>Novena. <em>Deliberacións e resolución do xurado</em></p>
    <p>1. Nas candidaturas aos premios de arquitectura e rehabilitación e ao premio especial de sustentabilidade o xurado poderá realizar unha selección previa de proxectos finalistas, entre os que se elixirá un único proxecto gañador para cada unha das modalidades dos premios.</p>
    <p>2. O xurado poderá facer mencións honoríficas, sen dotación económica, a aquelas actuacións que aprecie como merecedoras dun especial recoñecemento.</p>
    <p>3. O xurado poderá declarar desertos os premios se considera que as obras presentadas non reúnen o mérito necesario para obter a distinción.</p>
    <p>4. As decisións tomaranse por maioría dos presentes na deliberación e, en caso de empate, decidirá o voto de calidade da súa Presidencia. </p>
    <p>5. O xurado emitirá a resolución, con mención aos valores dos proxectos galardoados que os fan meritorios da distinción recibida.</p>
    <p>Décima. <em>Difusión e publicidade</em></p>
    <p>1. O IGVS poderá publicar na súa páxina web os proxectos presentados e, de ser o caso, os seleccionados como finalistas polo xurado e, en todo caso, os galardoados. </p>
    <p>2. Tras a resolución do xurado daranse a coñecer os proxectos premiados e farase entrega, en acto público, dos correspondentes galardóns ás persoas premiadas.</p>
    <p>3. O IGVS dará a correspondente publicidade, tanto ás persoas galardoadas como aos proxectos premiados, e pode, para tal efecto, utilizar o material achegado coa proposta de candidatura, así como divulgalo a través das publicacións, exposicións, conferencias ou calquera outra actuación que considere oportuna.</p>

