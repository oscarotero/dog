---
date: '2003-02-26'
id: 6ECA
page: 2
number: 40
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 368/2002, do 5 de decembro, polo que se resolve o expediente de
  deslinde entre os termos municipais dos concellos de Lalín e Dozón.
range: Decreto
url: 'https://www.xunta.gal/dog/Publicados/2003/20030226/Anuncio6ECA_gl.html'
---
<p>O Concello de Lalín, con data do 3 de novembro de 1993, solicitou do Instituto Xeográfico Nacional o deslinde da liña límite municipal co concello de Dozón, no tramo comprendido entre os marcos primeiro e terceiro.</p>
<p>Tramitado o expediente de acordo co procedemento establecido na Lei 5/1997, de 22 de xullo, de Administración local de Galicia e no Real decreto 1690/1986, de 11 de xullo, regulamento de poboación e demarcación territorial das entidades locais, o Instituto Xeográfico Nacional emitiu un informe do 30 de maio de 1994 e un segundo informe do 15 de marzo de 1999, presentando alegacións a este o Concello de Lalín, dentro do prazo concedido ós concellos para presentar alegacións.</p>
<p>Visto o disposto nos artigos 41.1º e 44.3º da Lei 5/1997, do 22 de xullo, de Administración local de Galicia, segundo os cales os conflictos que poidan suscitarse entre municipios en relación co deslinde</p>
<p>dos seus termos serán resoltos polo Consello da Xunta de Galicia, logo dos informes do Instituto Xeográfico Nacional, da Deputación Provincial e da Comisión Galega de Delimitación Territorial e logo do dictame do Consello Consultivo de Galicia.</p>
<p>Por proposta do conselleiro de Xustiza, Interior e Relacións Laborais, de acordo co dictame do Consello Consultivo de Galicia e logo de deliberación do Consello da Xunta de Galicia na súa reunión do día cinco de decembro de dous mil dous,</p>
<p>DISPOÑO:</p>
<p>Primeiro.-Resolve-la cuestión suscitada entre os concellos de Lalín e Dozón, sobre o deslinde dos seus termos municipais, no sentido de considerar como válida e vixente a liña límite no tramo entre os marcos primeiro e terceiro, segundo se describe na acta de deslinde do 6 de xullo de 1942 e no correspondente caderno de campo, tal e como se reflicte no Mapa Topográfico Nacional a escala 1:25.000 do Instituto Xeográfico Nacional, segundo figura no anexo deste decreto.</p>
<p>Segundo.-Esta resolución entrará en vigor o día seguinte ó da súa publicación no Diario Oficial de Galicia.</p>
<p>Contra esta resolución, que esgota a vía administrativa, poderán os interesados interpoñer potestativamente recurso de reposición perante o Consello da Xunta de Galicia, no prazo dun mes, contado desde o día seguinte ó da súa publicación; ou ben, recurso contencioso-administrativo perante o Tribunal Superior de Xustiza de Galicia, no prazo de dous meses contados a partir do día seguinte ó da publi</p>
<p>cación desta resolución, sen prexuízo de que poidan interpoñer calquera outro recurso que coiden oportuno.</p>
<p>Santiago de Compostela, cinco de decembro de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións</p>
<p>Laborais</p>

