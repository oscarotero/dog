---
date: '2004-09-14'
page: 12
number: 179
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 7 de setembro de 2004 pola que se establece o procedemento específico
  de avaliación ou informe pola Axencia para a Calidade do Sistema Universitario
  de Galicia para a contratación de persoal docente e investigador polas
  universidades de Galicia nos supostos de solicitantes pertencentes a corpos
  docentes universitarios ou que se atopen habilitados de acordo coa Lei
  orgánica 6/2001, de universidades.
range: Orde
---
<p>As funcións de avaliación e informe das actividades docentes, investigadoras e de xestión, para a contratación de profesorado universitario, previstas tanto pola Lei orgánica 6/2001, de universidades, como polo Decreto autonómico 266/2002, do 6 de setembro, son atribuídas á Axencia para a Calidade do Sistema Universitario de Galicia (ACSUG) dentro do ámbito da súa comunidade autónoma, pola Lei 3/2002, do 29 de abril, de medidas de réxime fiscal e administrativo, a través da súa disposición adicional vixésimo sétima.</p>
<p>De conformidade co disposto nestas disposicións, esta Comunidade Autónoma ditou o Decreto 270/2003, do 22 de maio, regulador da xa citada Axencia para a Calidade do Sistema Universitario de Galicia, que establece o procedemento para a obtención dos informes e as avaliacións previas, para a contratación e progresión do profesorado universitario. Así mesmo establece, na súa disposición derradeira primeira, que os protocolos para avaliar ou emitir informe sobre as actividades docentes, investigadoras e de xestión dos profesores regularanse por orde, e autorízase na disposición derradeira segunda o conselleiro competente en materia universitaria, para ditar as disposicións necesarias de desenvolvemento ou aplicación deste decreto.</p>
<p>Mediante a Orde do 1 de abril de 2003, a Consellería de Educación e Ordenación Universitaria, publicou os criterios xerais de avaliación da ACSUG para a contratación de persoal docente e investigador, e a través da Orde do 23 de xuño de 2004 pola que se aproba o protocolo de avaliación e informe para a contratación de profesorado polas universidades integrantes do sistema universitario de Galicia (Diario Oficial de Galicia do 5 de xullo de 2004), publicáronse os baremos e o protocolo de avaliación e informe para a referida contratación.</p>
<p>Na presente orde vénse establecer un procedemento específico para os supostos nos que os solicitantes da avaliación ou informe pertenzan a corpos de funcionarios docentes universitarios ou se atopen habilitados de acordo co preceptuado na Lei orgánica de universidades e os criterios e os requisitos esta</p>
<p>blecidos pola axencia para a emisión de avaliación ou informe nestes supostos.</p>
<p>De conformidade co anteriormente situado e unha vez emitido informe do Consello de Dirección da axencia sobre o protocolo e o anexo establecidos por esta orde, esta consellería, facendo uso das atribucións que lle están conferidas na Lei/1983, do 22 de febreiro, reguladora da Xunta de Galicia e do seu presidente, e en virtude do establecido na disposición derradeira segunda do Decreto 270/2003, xa mencionado</p>
<p>DISPOÑO:</p>
<p>TÍTULO I</p>
<p>Disposicións xerais</p>
<p>Artigo 1º.-Obxecto.</p>
<p>1. Pola presente orde establécese o procedemento que hai que seguir para a emisión de avaliación ou informe, por parte da Axencia para a Calidade do Sistema Universitario de Galicia (ACSUG), para os efectos de poder ser contratado como persoal docente e/ou investigador polas universidades galegas, de acordo coas previsións do Decreto 266/2002, de contratación de profesorado universitario, nalgunha das figuras previstas nos seus artigos 5, 6 e 7, ou ben no suposto que establece o artigo 72.2º da Lei orgánica 6/2001, de universidades, cando os solicitantes se atopen nalgún dos supostos relacionados no artigo 2.1º desta orde.</p>
<p>2. Ademais establécense os distintos requisitos e criterios que se terán en conta para a emisión das respectivas avaliacións e informes.</p>
<p>TÍTULO II</p>
<p>Procedemento aplicable</p>
<p>Artigo 2º.-Destinatarios.</p>
<p>1. Tramitaranse de conformidade co procedemento específico previsto neste título as solicitudes nas que os interesados se atopen nalgunha das seguintes circunstancias:</p>
<p>a) Cando os interesados pertenzan ao corpo de catedráticos de universidade ou estean na situación administrativa e académica de atoparse habilitados para o dito corpo e soliciten a avaliación para a contratación para as figuras de profesor axudante doutor, profesor contratado doutor e profesor de universidade privada, ou emisión de informe para a figura de profesor colaborador.</p>
<p>b) Cando os interesados pertenzan ao corpo de profesores titulares de universidade ou estean na situación administrativa e académica de atoparse habilitados para o dito corpo e soliciten a avaliación</p>
<p>para a contratación para as figuras de profesor axudante doutor, profesor contratado doutor e profesor de universidade privada, ou emisión de informe para a figura de profesor colaborador.</p>
<p>c) Cando os interesados pertenzan ao corpo de catedráticos de escola universitaria ou estean na situación administrativa e académica de atoparse habilitados para ese corpo e soliciten emisión de informe para a contratación para a figura de profesor colaborador, así como, cando ademais posúan o título de doutor, e soliciten a avaliación para a contratación para as figuras de profesor axudante doutor, profesor contratado doutor e profesor de universidade privada.</p>
<p>d) Cando os interesados pertenzan ao corpo de profesores titulares de escola universitaria ou estean na situación administrativa e académica de atoparse habilitados para ese corpo e soliciten emisión de informe para a contratación para a figura de profesor colaborador, así como, cando ademais posúan o título de doutor, e soliciten a avaliación para a contratación para a figura de profesor axudante doutor.</p>
<p>2. Cando os interesados pertenzan a corpos de funcionarios docentes universitarios ou se atopen habilitados de acordo co establecido na Lei orgánica 6/2001, de universidades, pero concorran circunstancias distintas ás establecidas no punto anterior, as correspondentes solicitudes presentaranse e tramitaranse de acordo co procedemento establecido na Orde do 23 de xuño de 2004 pola que se aproba o protocolo de avaliación e informe para a contratación de profesorado polas universidades integrantes do sistema universitario de Galicia (Diario Oficial de Galicia do 5 de xullo de 2004).</p>
<p>Artigo 3º.-Presentación da solicitude e documentación.</p>
<p>1. A solicitude presentarase ante a Axencia para a Calidade do Sistema Universitario de Galicia de conformidade co disposto no artigo 13 do Decreto 270/2003, do 22 de maio, regulador da Axencia para a Calidade do Sistema Universitario de Galicia.</p>
<p>2. Xunto coa solicitude, para que esta sexa admitida a trámite, deberase xuntar un certificado que acredite a condición de funcionario docente universitario ou a situación administrativa e académica de atoparse habilitado, de acordo co establecido na Lei orgánica de universidades. Do mesmo xeito, cando o interesado pertenza, ben ao corpo de catedráticos de escola universitaria ou se atope habilitado para o dito corpo, e solicite a avaliación para as figuras de profesor contratado doutor, profesor axudante doutor ou profesor de universidade privada, ou ben ao corpo de profesores titulares de escola universitaria e solicite a avaliación para a figura de axudante doutor, deberá xustificar que se atopa en posesión do grao de doutor.</p>
<p>3. As demais cuestións relativas aos requisitos formais das solicitudes: número de copias, cotexo da documentación, formato de presentación desta, etc., estableceranse ad hoc nas respectivas convocatorias que se fagan para o efecto.</p>
<p>Artigo 4º.-Emisión dos informes e avaliacións.</p>
<p>1. A Comisión Galega de Informes, Avaliación, Certificación e Acreditación (CGIACA), creada polo Decreto 270/2003, do 22 de maio, regulador da Axencia para a Calidade do Sistema Universitario de Galicia, emitirá unha proposta motivada de informe ou avaliación de cada unha das solicitudes que fosen admitidas a trámite. Estas propostas motivadas serán vinculantes para o Consello de Dirección da ACSUG, que de conformidade con elas, adoptará os correspondentes acordos.</p>
<p>2. Os acordos do Consello de Dirección ditaranse de conformidade co establecido no artigo 89 da Lei 30/1992, do 26 de novembro, de réxime xurídico das administracións públicas e do procedemento administrativo común, e serán notificados a cada solicitante, persoal e directamente, no prazo máximo dos seis meses seguintes á presentación da solicitude.</p>
<p>Artigo 5º.-Recurso.</p>
<p>Os acordos do Consello de Dirección esgotan a vía administrativa polo que de conformidade co disposto no artigo 116 da Lei 30/1992 poderán ser recorridos en reposición ante o mesmo órgano que os ditou ou ser impugnados directamente perante a xurisdición contencioso-administrativa.</p>
<p>Artigo 6º.-Criterios para a emisión de avaliación ou informe.</p>
<p>A Comisión Galega de Informes, Avaliación e Certificación, para a emisión das avaliacións e informes solicitados polos interesados, cando estes estean incluídos nalgún dos supostos recollidos no artigo 2 desta orde, adoptará os criterios que se establecen no anexo.</p>
<p>Artigo 7º.-Efectos da avaliación ou informe.</p>
<p>Os informes favorables ou as avaliacións positivas non teñen prazo de caducidade unha vez obtidos, e terán validez para as universidades integrantes do sistema universitario de Galicia ou as do sistema universitario doutra comunidade autónoma que teña subscrito un convenio previo coa Comunidade Autónoma de Galicia.</p>
<p>Disposicións adicionais</p>
<p>Primeira.-Convocatoria.</p>
<p>O presidente da ACSUG, escoitado o Consello de Dirección, convocará mediante resolución a apertura do prazo para a presentación de solicitudes de ava</p>
<p>liación ou informe para a contratación de profesorado polas universidades da Comunidade Autónoma de Galicia. Farase unha convocatoria anual ordinaria, sen prexuízo de que poidan facerse as convocatorias extraordinarias que se consideren oportunas.</p>
<p>As convocatorias serán publicadas no Diario Oficial de Galicia.</p>
<p>Disposicións derradeiras</p>
<p>Entrada en vigor.</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 7 de setembro de 2004.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO</p>
<p>Criterios xerais de avaliación</p>
<p>1. A pertenza ao corpo de catedráticos de universidade ou a situación administrativa e académica de atoparse habilitado para o dito corpo, de acordo co establecido na Lei orgánica 6/2001, do 21 de decembro, de universidades (LOU), determinará a avaliación positiva automática para a contratación para as figuras de profesor axudante doutor, profesor contratado doutor e profesor de universidade privada, así como a emisión automática de informe favorable para a contratación como profesor colaborador.</p>
<p>2. A pertenza ao corpo de profesores titulares de universidade ou a situación administrativa e académica de atoparse habilitado para ese corpo, de acordo co establecido na LOU, determinará a avaliación positiva automática para a contratación para as figuras de profesor axudante doutor, profesor contratado doutor e profesor de universidade privada, así como a emisión automática de informe favorable para a contratación como profesor colaborador.</p>
<p>3. A pertenza ao corpo de catedráticos de escola universitaria ou a situación administrativa e académica de atoparse habilitado para ese corpo, de acordo co establecido na LOU, determinará a emisión automática de informe favorable para a contratación como profesor colaborador. No caso de posuír o título de doutor levará consigo tamén a avaliación positiva automática para a contratación para as figuras de profesor axudante doutor, profesor contratado doutor e profesor de universidade privada.</p>
<p>4. A pertenza ao corpo de profesores titulares de escola universitaria ou a situación administrativa e académica de atoparse habilitado para ese corpo, de acordo co establecido na LOU, determinará a emisión automática de informe favorable para a con</p>
<p>tratación como profesor colaborador. No caso de posuír o título de doutor levará consigo tamén a avaliación positiva automática para a contratación para a figura de profesor axudante doutor.</p>

