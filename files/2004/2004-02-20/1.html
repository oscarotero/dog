---
date: '2004-02-20'
page: 2
number: 36
agency: 'CONSELLERÍA DE FAMILIA, XUVENTUDE, DEPORTE E VOLUNTARIADO'
section: I. DISPOSICIÓNS XERAIS
title: >-
  Orde do 12 de febreiro de 2004 pola que se crean os ficheiros de datos de
  carácter persoal en materia de xuventude existentes na Consellería de Familia,
  Xuventude, Deporte e Voluntariado da Xunta de Galicia.
range: Orde
---
<p>A Constitución española no seu artigo 18.4º dispón que a lei limitará o uso da informática para garanti-lo honor e a intimidade persoal e familiar dos cidadáns e o pleno exercicio dos seus dereitos.</p>
<p>Neste sentido a Lei orgánica 15/1999, do 13 de decembro (BOE nº 298, do 14 de decembro), de protección de datos de carácter persoal, regula o tratamento de datos de carácter persoal rexistrados en soporte físico, así como toda modalidade de uso posterior destes datos polos sectores público e privado. Neste marco, a finalidade desta regulación é garantir e protexe-los dereitos fundamentais e liberdades públicas das persoas físicas, e especialmente o seu honor e intimidade, tanto persoal como familiar.</p>
<p>O artigo 20.1º da devandita lei dispón que a creación, modificación ou supresión dos ficheiros das administracións públicas só poderá facerse por medio de disposición xeral publicada no BOE ou diario oficial correspondente.</p>
<p>En consecuencia, e en virtude das facultades que me confire o artigo 34.6º da Lei 1/1983, do 22 de febreiro, reguladora da Xunta de Galicia e do seu presidente, modificada parcialmente pola Lei 11/1998, do 20 de outubro,</p>
<p>DISPOÑO:</p>
<p>Artigo 1º.-Obxecto.</p>
<p>Mediante esta orde a Consellería de Familia, Xuventude, Deporte e Voluntariado crea o ficheiro automatizado de carácter persoal que se especifica no anexo.</p>
<p>Artigo 2º.-Contido.</p>
<p>A información esixida no artigo 20.2º da Lei orgánica 15/1999, do 13 de decembro, de protección de datos de carácter persoal para as disposicións de creación dos ficheiros está contida no anexo desta orde.</p>
<p>Artigo 3º.-Finalidade e uso dos ficheiros.</p>
<p>Os datos de carácter persoal, rexistrados nos ficheiros da Consellería de Familia, Xuventude, Deporte e Voluntariado, ós que se refire o anexo só serán utilizados para os fins expresamente previstos e por persoal debidamente autorizado.</p>
<p>Artigo 4º.-Cesión de datos.</p>
<p>Os datos só poderán ser cedidos nos supostos expresamente previstos pola lei.</p>
<p>Artigo 5º.-Órgano responsable.</p>
<p>A responsabilidade sobre o ficheiro automatizado creado por esta orde correspondelle á Dirección Xeral de Xuventude, encadrada na Consellería de Familia, Xuventude, Deporte e Voluntariado da Xunta de Galicia.</p>
<p>Os dereitos de acceso, rectificación, cancelación e oposición de datos que constan no ficheiro poderán exercerse, se é o caso, ante a unidade ou dependencia responsable do ficheiro, sita no edificio administrativo San Caetano, s/n, 15781 Santiago de Compostela.</p>
<p>Artigo 6º.-Nivel de protección e medidas de seguridade.</p>
<p>O ficheiro creado por esta orde foi clasificado como de nivel básico, atendendo ó disposto no artigo 4 do Real decreto 994/1999, do 11 de xuño.</p>
<p>O titular do órgano responsable destes ficheiros adoptará as medidas de xestión e organización que sexan necesarias, asegurando a súa confidencialidade, e os dereitos e obrigas recoñecidas na Lei orgánica 15/1999, do 13 de decembro.</p>
<p>Disposición adicional</p>
<p>No caso de cesións dos datos ós servicios de estatística das administracións públicas haberá que aterse, ademais, ó disposto na normativa vixente sobre materia estatística.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 12 de febreiro de 2004.</p>
<p>Pilar Rojo Noguera</p>
<p>Conselleira de Familia, Xuventude, Deporte</p>
<p>e Voluntariado</p>
<p>ANEXO</p>
<p>Ficheiro de nova creación responsabilidade da Dirección Xeral de Xuventude.</p>
<p>Rexistro de Xuventude Galicia Net.</p>
<p>a) Finalidade do ficheiro e uso previsto: rexistro de mozos/as orientado a xestiona-la concesión de prazas para o encontro anual informático Xuventude Galicia Net.</p>
<p>b) Persoas ou colectivos sobre os que se pretende obter datos de carácter persoal: mozos e mozas que soliciten praza para participar no encontro informático Xuventude Galicia Net.</p>
<p>c) Procedemento de recollida de datos: transmisións electrónicas de datos vía Internet.</p>
<p>d) Estructura básica do ficheiro: base de datos.-Datos de carácter identificativo: Nick/Handle/Apodo de usuarios de IRC, contrasinal para que poidan</p>
<p>consulta-los seus datos, DNI/NIF, nome e apelidos, enderezo (postal, electrónico) e teléfono.-Datos de características persoais: sexo e data e lugar de nacemento.-Outros datos: se teñen carné xove Euro'26 ou carné Máis.</p>
<p>e) Cesión de datos: non se prevén cesións.</p>

