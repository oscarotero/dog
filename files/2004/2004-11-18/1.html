---
date: '2004-11-18'
page: 15
number: 225
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Decreto 264/2004, do 11 de novembro, polo que se modifica o Decreto 14/2000,
  do 7 de xaneiro, de autorización de laboratorios para a realización de
  determinados ensaios de control de produtos alimenticios relacionados co
  consumo humano.
range: Decreto
---
<p>O artigo 13 do Decreto 14/2000, do 7 de xaneiro, polo que se regula a autorización de laboratorios para a realización de determinados ensaios de control de produtos alimenticios relacionados co consumo humano, determinaba a vixencia das autorizacións outorgadas establecéndoas en tres anos, contados a partir da data da resolución que as outorgase, prevéndose ademais o procedemento para proceder á súa renovación.</p>
<p>Para tal efecto, establecía que os interesados debían presentar a correspondente solicitude de renovación en modelo normalizado, antes da expiración da vixencia da autorización concedida.</p>
<p>Malia o anterior, nin o decreto antes citado, nin a súa modificación posterior, operada por Decreto 264/2003, do 2 de maio, incluían o modelo de renovación da autorización, prevista no artigo 13 do Decreto 14/2000.</p>
<p>A presente norma ten por obxecto establecer o modelo normalizado necesario para solicitar a renovación da autorización daqueles laboratorios dedicados á realización de ensaios de control de produtos alimenticios relacionados co consumo humano e, ao mesmo tempo, facilitar a xestión dos datos do Rexistro Galego de Laboratorios introducindo algunhas modificacións no modelo de solicitude de autorización, consistentes na inclusión dun espazo para o enderezo de correo electrónico do solicitante, na substitución do campo ensaios de autocontrol por outro que diferencie entre ensaios para produción propia e para a produción de terceiros, e na substitución do campo relación de ensaios ou técnicas para as que solicita autorización por outro que inclúa a indicación da matriz analítica e o método de ensaio.</p>
<p>Na súa virtude, por iniciativa dos conselleiros de Sanidade; Política Agroalimentaria e Desenvolvemento Rural, Innovación, Industria e Comercio; Pesca e Asuntos Marítimos, por proposta do conselleiro da Presidencia, Relacións Institucionais e Adminis</p>
<p>tración Pública e logo de deliberación do Consello da Xunta de Galicia na súa reunión do día once de novembro de dous mil catro,</p>
<p>DISPOÑO:</p>
<p>Artigo 1º.-Apróbase o novo modelo de solicitude de autorización de laboratorios para a realización de determinados ensaios de control de produtos alimenticios relacionados co consumo humano, contida no anexo I do presente decreto.</p>
<p>Artigo 2º.-Apróbase o modelo normalizado de solicitude de renovación da autorización de laboratorios para a realización de determinados ensaios de control de produtos alimenticios relacionados co consumo humano, contida no anexo II do presente decreto.</p>
<p>Disposición derrogatoria</p>
<p>Queda derrogado o anexo do Decreto 14/2000, do 7 de xaneiro, que contiña o modelo de solicitude de autorización de laboratorios para a realización de determinados ensaios de control de produtos alimenticios relacionados co consumo humano.</p>
<p>Disposicións derradeiras</p>
<p>Primeira.-Facúltanse os conselleiros de Sanidade; Política Agroalimentaria e Desenvolvemento Rural; Innovación, Industria e Comercio; Pesca e Asuntos Marítimos; e Presidencia, Relacións Institucionais e Administración Pública, para ditar as normas necesarias para o desenvolvemento e aplicación do presente decreto.</p>
<p>Segunda.-O presente decreto entrará en vigor no mesmo día da súa publicación no Diario Oficial de Galicia.</p>
<p>Santiago de Compostela, once de novembro de dous mil catro.</p>
<p>Manuel Fraga Iribarne</p>
<p>Presidente</p>
<p>Jaime Pita Varela</p>
<p>Conselleiro da Presidencia, Relacións Institucionais</p>
<p>e Administración Pública</p>

