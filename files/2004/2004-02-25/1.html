---
date: '2004-02-25'
page: 2
number: 39
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: III. OUTRAS DISPOSICIÓNS
title: >-
  Orde do 10 de febreiro de 2004 pola que se establece o procedemento para
  solicita-las axudas destinadas ás explotacións gandeiras e industrias cárnicas
  para a mellora das condicións de eliminación dos subproductos, residuos e
  materiais específicos de risco.
range: Orde
---
<p>A evolución da enfermidade da encefalopatía esponxiforme bovina fixo necesario que se adoptasen medidas que afectan tanto ás explotacións gandeiras coma ás industrias cárnicas, co fin de garanti-la seguridade alimentaria.</p>
<p>Estas medidas recóllense no Regulamento (CE) 999/2001, do 22 de maio, polo que se establecen disposicións para prevención, control e erradicación de determinadas encefalopatías esponxiformes transmisibles, así como as súas modificacións e lexislación de desenvolvemento.</p>
<p>Ademais o Real decreto lei 9/2001, do 6 de abril, polo que se adoptan medidas adicionais no marco de erradicación de encefalopatías esponxiformes transmisibles, contémplase no seu artigo 4 o financiamento de medidas de apoio adicionais á reestructuración do sector vacún, subscribindo o Ministerio de Agricultura, Pesca e Alimentación o oportuno convenio de colaboración co ICO (Instituto de Crédito Oficial) para a instrumentación de préstamos bonificados ata un máximo de 300.506.050 euros. A bonificación do tipo de xuro destes préstamos financiarase con cargo ó orzamento do Ministerio de Agricultura, Pesca e Alimentación ata un importe máximo de 36.890.123 euros.</p>
<p>Na súa virtude dictouse a Orde APA/3260/2003, do 21 de novembro (BOE do 25 de novembro de 2003) pola que se establecen axudas destinadas a explotacións gandeiras e industrias cárnicas para a mellora das condicións de eliminación dos subproductos, residuos e materiais específicos de risco.</p>
<p>Na dita orde, contémplase o financiamento dos investimentos necesarios tanto pola aparición do focos de encefalopatía esponxiforme bovina nas explotacións de vacún, como os destinados a favorece-lo cumprimento, por parte das explotacións gandeiras e das industrias cárnicas, das esixencias comunitarias para garantir-la máxima seguridade alimentaria. Eses investimentos non son conducentes a incrementa-la capacidade producitiva.</p>
<p>É necesario, polo tanto, establece-lo procedemento para que tanto explotacións como industrias, poidan acceder na Comunidade Autónoma de Galicia, ás axudas obxecto da dita orde para a mellora das condicións de eliminación dos subproductos, residuos e materiales específicos de risco.</p>
<p>Neste sentido a normativa estatal establece os distintos aspectos desta axuda, como os beneficiarios,</p>
<p>requisitos destes, obxecto das axudas, etc. quedando pendentes de establecer determinados aspectos de caracter procedemental.</p>
<p>De acordo co anterior, o obxecto desta orde é establece-lo procedemento para o financiamento de investimentos considerados na Orde APA/3260/2003, do 21 de novembro.</p>
<p>Ó abeiro do disposto no Decreto 50/2002, do 14 de febreiro, polo que se establece a estructura orgánica da Consellería de Política Agroalimentaria e Desenvolvemento Rural, correspóndenlle á Dirección Xeral de Producción e Sanidade Agropecuaria e á Dirección de Industrias e Promoción Agroalimentaria a xestión destas axudas na Comunidade Autónoma de Galicia.</p>
<p>Polo tanto, de acordo co disposto no artigo 30.I.3 do Estatuto de autonomía de Galicia e no uso das facultades que me confire a Lei 1/1983, do 22 de xaneiro reguladora da Xunta e do seu presidente, así como o Decreto 50/2002, do 14 de febreiro,</p>
<p>DISPOÑO:</p>
<p>Artigo 1º.-Obxecto.</p>
<p>Esta orde ten por obxecto, ó abeiro da Orde APA/3260/2003, do 21 de novembro (BOE do 25 de novembro de 2003), pola que se establecen axudas destinadas a explotacións gandeiras e industrias cárnicas para a mellora das condicións de eliminación dos subproductos, residuos e materiais específicos de risco, establece-lo procedemento para solicita-las liñas de axuda en forma de bonificación ó tipo de xuro dos préstamos directos concedidos polo Instituto de Crédito Oficial (ICO), e se é o caso, o custo do aval necesario para a súa obtención, co obxecto de favorece-lo cumprimento das actuacións sinaladas no seguinte artigo, por parte das explotacións gandeiras e as industrias cárnicas.</p>
<p>Artigo 2º.-Liñas de axuda.</p>
<p>Os investimentos subvencionables serán destinados a:</p>
<p>1. Explotacións gandeiras: instalación de depósitos e sistemas de almacenamento de animais mortos ata a súa retirada da explotación, así como sistemas de destrucción e tratamento que se autoricen de acordo co establecido no Regulamento (CE) 1774/2002 e que contribúan a diminuí-lo risco de enfermidades.</p>
<p>2. Productores de vacún: reposición de reproductores sacrificados por mor da encefalopatía esponxiforme bovina (EEB) nas explotacións.</p>
<p>3. Sector agroindustrial: axudas dirixidas a industrias cárnicas e a industrias de transformación de subproductos de orixe animal, para a súa adaptación no previsto no Regulamento (CE) 999/2001 e no Regulamento (CE) 1774/2002. Os investimentos subvencionables son os que se indican a seguir:</p>
<p>a) Adquisición e instalación de maquinaria e equipamento de extracción e manipulación de materiais específicos de risco (MER).</p>
<p>b) Adquisición e instalación de equipamentos para almacenamento de subproductos e MER ata a súa retirada e/ou destrucción.</p>
<p>c) Investimentos para a adaptación das industrias de transformación e/ou destrucción de subproductos e MER á normativa vixente en materia de sanidade e protección do medio ambiente.</p>
<p>d) Investimentos para adquisición de equipos, que permitan utilizacións alternativas dos subproductos de orixe animal.</p>
<p>Artigo 3º.-Beneficiarios.</p>
<p>Poderán ser beneficiarios desta axuda:</p>
<p>1. Titulares de explotacións que tiveran que sacrificar animais como consecuencia da aparición de focos de EEB.</p>
<p>2. Titulares de explotacións ou agrupación de explotacións nas que se realicen investimentos en depósitos ou sistemas de almacenamento de animais.</p>
<p>3. Industrias cárnicas: nas que se inclúen matadoiros, salas de despezamento e industrias de transformación de carne.</p>
<p>4. Industrias de transformación de subproductos de orixe animal: que realicen os investimentos previstos no punto 3 do artigo 2º.</p>
<p>Tanto as explotacións como as industrias que se acollan a estas axudas deberán amosa-la súa viabilidade económica a través do correspondente estudio, ademais de cumprir coas normas mínimas de medioambiente, hixiene e benestar dos animais. O dito estudio, no caso de explotacións, será feito de acordo co previsto para as axudas establecidas na orde da Consellería de Política Agroalimentaria e Desenvolvemento Rural do 23 de decembro de 2003, pola que se modifican as bases reguladoras das axudas para mellora e modernización das estructuras de producción das explotacións agrarias. Ademais, no caso de explotacións, deberá ser amosada a axeitada formación que acredite a competencia e habilidade do beneficiario da axuda, de igual xeito que no previsto na precitada orde.</p>
<p>Artigo 4º.-Tipos de axudas.</p>
<p>As axudas consisten na bonificación dos puntos de xuro dos préstamos que se suscriban, de xeito que o xuro resultante para o prestatario sexa de 1 punto porcentual. Os préstamos financiarán investimentos realizados entre o 26 de novembro de 2003 e o 30 de setembro de 2004.</p>
<p>Tamén será obxecto de bonificación a totalidade do importe de comisión de xestión do aval no caso de explotacións gandeiras e productores de vacún.</p>
<p>Artigo 5º.-Contía máxima dos préstamos.</p>
<p>1. O importe do préstamo suporá como máximo o 100% dos total do investimentos.</p>
<p>2. Para a axuda ós productores de vacún, o importe máximo dos préstamos será o resultado de multiplicar cada animal de reposición polo importe unitario previsto no anexo II desta orde. Os animais</p>
<p>deberán estar rexistrados na base de datos prevista no Real decreto 1980/1998, polo que se establece un sistema de identificación e rexistro dos animais da especie bovina.</p>
<p>Artigo 6º.-Condicións dos préstamos.</p>
<p>As condicións dos préstamos no relativo ó volume máximo global, prazo, tipo de xuro, marxe máxima de intermediación, risco, e vencementos de pagamento serán as establecidas no artigo 6 da Orde APA/3260/2003, do 21 de novembro (BOE do 25 de novembro de 2003).</p>
<p>Artigo 7º.-Solicitudes e prazo.</p>
<p>Os solicitantes que teñan a súa explotación ou industria situada na Comunidade Autónoma de Galicia, poden presentar, desde a data de entrada en vigor desta orde e antes do 31 de marzo de 2004, unha solicitude dirixida ó conselleiro de Política Agroalimentaria e Desenvolvemento Rural, de acordo cos modelos incluídos como anexos, acompañada da documentación que se indica no artigo seguinte.</p>
<p>Artigo 8º.-Documentación.</p>
<p>As solicitudes de bonificación dos xuros dos préstamos solicitados irán acompañadas dos seguintes documentos:</p>
<p>a) Copia do NIF/CIF do solicitante.</p>
<p>b) Xustificante de estar dado de alta no rexistro de actividades económicas.</p>
<p>c) Xustificante de estar autorizadas e rexistradas para desenvolve-la súa actividade de acordo coa normativa vixente.</p>
<p>d) Memoria descritiva e económica dos investimentos que se van realizar. Incluirase un orzamento detallado no que se reflectirán os gastos e os investimentos que se realizarán entre o 26 de novembro de 2003 e o 30 de setembro de 2004.</p>
<p>e) Xustificación de atoparse ó día no cumprimento das obrigas tributarias e de Seguridade Social, ou ben autorización para que a Administración solicite no seu nome os ditos datos, mediante a presentación do modelo do anexo III que corresponda.</p>
<p>f) Declaración do solicitante pola que se compromete a comunicar, se é o caso, a obtención de subvencións ou axudas de calquera Administración que teñan o mesmo obxecto que o previsto nas liñas de axuda desta orde.</p>
<p>Artigo 9º.-Tramitación e concesión.</p>
<p>1. As solicitudes presentadas ó abeiro desta orde serán tramitadas polas delegacións provinciais correspondentes da Consellería de Política Agroalimentaria e Desenvolvemento Rural que, unha vez instruído o expediente, farán a oportuna proposta.</p>
<p>2. Antes do 30 de abril de 2004 a Consellería de Política Agroalimentaria e Desenvolvemento Rural, comunicaralle ó MAPA a relación de solicitudes e o importe dos préstamos obxecto de bonificación, para os efectos do disposto no punto 4º do artigo 10 da orde APA/3260/2003.</p>
<p>3. Unha vez coñecido o resultado da aplicación do artigo 10.4º, citado no parágrafo anterior, e elaborada polo MAPA a prelación de solicitudes en aplicación do dito artigo, a Dirección Xeral de Producción e Sanidade Agropecuaria e a Dirección de Industrias e Promoción Agroalimantaria, proporán ó conselleiro de Política Agroalimentaria e Desenvolvemento Rural as aprobacións das solicitudes, para que dicte as correspondentes resolucións de concesión ou denegación do recoñecemento do dereito á bonificación de xuros dos préstamos correspondentes.</p>
<p>4. O prazo para dictar e notifica-la citada resolución de recoñecemento do dereito ó préstamo, notificaráselle o solicitante no prazo de tres meses contados a partir do día da entrada en vigor desta orde. Trancorrido o dito prazo sen que se dictase e notificase a correspondente resolución, o interesado poderá entender desestimada a súa solicitude por silencio administrativo.</p>
<p>5. Os investimentos deberán estar realizados entre a data de presentación da solicitude e antes do 30 de setembro de 2004.</p>
<p>6. Antes do 30 de novembro de 2004 os beneficiarios deberán achega-las facturas xustificativas dos investimentos realizados, que deben cumpri-los requisitos establecidos no Real decreto 2402/1985, do 18 de decembro.</p>
<p>7. En caso de non presenta-las facturas xustificativas do investimento realizado antes da data prevista no punto anterior, non se bonificará ningún punto de xuro do préstamo subscrito coas condicións previstas na presente orde, e obrigarase ó reembolsamento das cantidades indebidamente percibidas, máis os xuros correspondentes, de conformidade co establecido no artigo 8 da Orde APA/3260/2003, do 21 de novembro.</p>
<p>Artigo 10º.-Recursos administrativos.</p>
<p>As resolucións, expresas ou presuntas, dos expedientes tramitados en aplicación desta orde, esgotan a vía administrativa e, contra elas, cabe interpo-los seguintes recursos:</p>
<p>1. Potestativamente, recurso de reposición ante o conselleiro de Política Agroalimentaria e Desenvolvemento Rural, no prazo dun mes, contado a partir do día seguinte ó da súa notificación, ou de tres meses, contados a partir do día seguinte a aquel en que se produza o acto presunto, segundo os casos, de conformidade co establecido nos artigos 107, 116 e 117 da Lei 30/1992, segundo a redacción dada pola Lei 4/1999.</p>
<p>2. Directamente, recurso contencioso-administrativo ante o órgano xurisdiccional contencioso-administrativo competente, no prazo de dous meses, contados a partir do día seguinte ó da súa notificación, se é expresa; ou de seis meses, contados a partir do día seguinte a aquel no que se produza o acto presunto, de acordo co previsto na Lei reguladora da xurisdicción contencioso-administrativa.</p>
<p>Artigo 11º.-Financiamento.</p>
<p>Unha vez comunicadas ó MAPA as solicitudes de axuda que se presenten na Comunidade Autónoma, para que este comprobe o establecido no artigo 10.4º da Orde APA/3260/2003, do 21 de novembro, e coa previa contestación do MAPA aplicando, de se-lo caso o dito artigo 10.4º, o conselleiro de Política Agroalimentaria e Desenvolvemento Rural dictará a correspondente resolución de recoñecemento do dereito á bonificación de xuros dos préstamos correspondentes.</p>
<p>As axudas outorgadas financiaranse con cargo ós créditos da aplicación orzamentaria 21.01.711 A.770 Apoio financieiro polos danos ocasionados pola seca e outras causas extraordinarias dos orzamentos do Ministerio de Agricultura, Pesca e Alimentación, circunstancia que será reflectida nas correspondentes resolucións.</p>
<p>Artigo 12º.-Compatibilidade e contía das axudas.</p>
<p>A compatibilidade e contía das axudas, rexerase polo establecido no artigo 10º da Orde APA/3260/2003.</p>
<p>Disposición adicional</p>
<p>Solicitude de datos pola Administración.</p>
<p>O solicitante poderá acudir individualmente á Axencia Estatal da Administración Tributaria (AEAT), á Tesourería Xeral da Seguridade Social e á Consellería de Economía e Facenda para solicita-la expedición dos certificados acreditativos de atoparse ó corrente das súas obrigas tributarias e coa Seguridade Social, así como de non ter pendente de pagamento ningunha débeda, por ningún concepto, coa Administración pública da Comunidade Autónoma de Galicia, ou, se é o caso, sinalar expresamente na solicitude de axuda mediante a presentación do (1), que autoriza a Consellería de Política Agroalimentaria e Desenvolvemento Rural para que poida solicitar no seu nome, a dita información por vía informática.</p>
<p>Disposición transitoria</p>
<p>As solicitudes presentadas ó abeiro da Orde APA/3260/2003, do 21 de novembro, no ámbito desta Comunidade Autónoma antes da publicación desta orde, tramitaranse de acordo co establecido nesta orde, coa previa ratificación do solicitante nese sentido.</p>
<p>Disposición derradeira</p>
<p>Esta disposición entrará en vigor o día seguinte ó da súa publicación no Diario Oficial de Galicia.</p>
<p>(1) Do modelo do anexo III que corresponda.</p>
<p>Santiago de Compostela, 10 de febreiro de 2004.</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>
<p>ANEXO II</p>
<p>IMPORTES UNITARIOS</p>
<p>-Bovino de aptitude cárnica:</p>
<p>Desde 3 meses e un día, ata 12 meses: 901,52 A.</p>
<p>Desde 12 meses e un día, ata 24 meses: 1.081,82 A.</p>
<p>Maiores de 24 meses e un día: 1.292,18 A.</p>
<p>-Bovino de aptitude leiteira:</p>
<p>Desde 3 meses e un día, ata 12 meses: 643,08 A.</p>
<p>Desde 12 meses e un día, ata 24 meses: 1.081,82 A.</p>
<p>Miores de 24 meses e un día: 1.392,33 A.</p>

