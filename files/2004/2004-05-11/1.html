---
date: '2004-05-11'
page: 6
number: 90
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Orde do 30 de abril de 2004 pola que se regula o procedemento para o pagamento
  e a presentación telemáticos das autoliquidacións correspondentes ao imposto
  sobre transmisións patrimoniais e actos xurídicos documentados.
range: Orde
---
<p>O artigo 103 da Constitución española sinala a eficacia como un dos principios que deben rexer o actuar das administracións públicas. Pola súa parte a Lei 30/1992, do 26 de novembro, de réxime xurídico das administracións públicas e do procedemento administrativo común, alude no seu artigo 3, xunto aos principios constitucionais, os de eficiencia e servizo aos cidadáns, recoñecendo no artigo 35 o dereito dos cidadáns a que se lles facilite o exercicio dos seus dereitos e o cumprimento das súas obrigas. Para o logro destes obxectivos a Lei 30/1992 destaca, no seu artigo 45, como instrumento idóneo, a utilización por parte das administracións de técnicas electrónicas, informáticas e telemáticas no desenvolvemento da súa actividade e o exercicio das súas competencias, polo que insta a estas a que impulsen e apliquen as ditas técnicas.</p>
<p>No ámbito tributario, a Lei 1/1998, do 26 de febreiro, de dereitos e garantías dos contribuíntes, desenvolve no seu artigo 20 a obriga da Administración de facilitarlles a estes o exercicio dos seus dereitos e o cumprimento das súas obrigas, sinalando que as actuacións da Administración tributaria que requiran a súa intervención deberán levarse a cabo da forma que resulte menos gravosa para estes, sempre que iso non prexudique o cumprimento das súas obrigas tributarias.</p>
<p>De acordo co anterior, é claro que as novas tecnoloxías aplicadas aos procedementos xestores de tributos son un instrumento idóneo para conxugar os principios de eficacia da Administración tributaria e a limitación dos custos indirectos ao contribuínte, e nesta liña a presentación telemática de tributos ofrécelles a posibilidade de evitar desprazamentos ás oficinas xestoras ou ás entidades bancarias e caixas das delegacións para a realización do pagamento, así como a presentación dos tributos fóra do horario normal de atención ao público. Ao mesmo tempo, a utilización dos programas que a Administración tributaria implementa para a presentación telemática de tributos facilita a formalización destes, guiando o contribuínte na introducción dos datos, evitando a reiteración destes e ofrecéndolle unha axuda en liña.</p>
<p>A Consellería de Economía e Facenda, de acordo coas competencias normativas que o artigo 41 da Lei 21/2001, do 27 de decembro, pola que se regulan as medidas fiscais e administrativas do novo sistema de financiamento das comunidades autónomas de réxime común e cidades con Estatuto de autonomía, outorga sobre a xestión e liquidación do imposto sobre transmisións patrimoniais e actos xurídicos documentados, e de acordo co establecido no artigo 2 da Lei 18/2002, do 1 de xullo, do réxime de cesión de tributos do Estado á Comunidade Autónoma de</p>
<p>Galicia e de fixación do alcance e condicións da dita cesión, e tendo en conta a autorización que o artigo 5 da Lei 7/2002, do 27 de decembro, de medidas fiscais e de réxime administrativo, lle concede ao conselleiro de Economía e Facenda para a presentación das declaracións ou declaracións-liquidacións por vía telemática, así como para celebrar acordos con outras administracións públicas, así como coas entidades, institucións e organismos a que se refire o artigo 96 da Lei 230/1963, do 23 de decembro, xeral tributaria, para facer efectiva a colaboración social na presentación e ingreso das citadas declaracións ou declaracións-liquidacións mediante a utilización das técnicas e medios electrónicos, informáticos e telemáticos, regula nesta orde a presentación telemática deste imposto, tanto se esta a realizan directamente os suxeitos pasivos como se se realiza a través de determinados profesionais, tendo en conta que o carácter non periódico destes tributos implica con frecuencia a </p>
<p>presencia destes nos trámites previos á presentación.</p>
<p>En virtude do exposto,</p>
<p>DISPOÑO:</p>
<p>Artigo 1º.-Conceptos e definicións.</p>
<p>1. Número de referencia completo (NRC). O NRC é un código xerado informaticamente pola entidade de depósito mediante un sistema criptográfico que permitirá asociar a autoliquidación ao pagamento dela derivado.</p>
<p>O NRC está composto por 22 posicións co seguinte contido: posicións 01 13: alfanuméricas, corresponden ao número de xustificante da autoliquidación. Posición 14: alfanumérica, corresponde a un carácter de control adicional. Posicións 14 22: caracteres de control. As normas técnicas de xeración do NRC figuran no anexo a esta orde.</p>
<p>2. Usuarios. Terán a consideración de usuarios para os efectos previstos nesta norma calquera dos seguintes:</p>
<p>a) Os membros dos colexios profesionais que subscriban coa Comunidade Autónoma o correspondente convenio de colaboración, nos termos acordados neste.</p>
<p>b) Os suxeitos pasivos que dispoñan do correspondente certificado de usuario outorgado pola Fábrica Nacional de Moeda e Timbre-Real Casa da Moeda (FNMT-RCM) para a presentación e o pagamento dos seus propios impostos.</p>
<p>Artigo 2º.-Procedemento para o pagamento e a presentación telemáticos das autoliquidacións correspondentes ao imposto sobre transmisións patrimoniais e actos xurídicos documentados.</p>
<p>1. O pagamento e a presentación telemáticos das declaracións-liquidacións correspondentes ao imposto sobre transmisións patrimoniais e actos xurídicos documentados, que consonte os puntos de conexión establecidos no artigo 25 da Lei 21/2001, deba efectuarse á Administración tributaria da Comunidade Autónoma de Galicia, poderá realizarse por medios telemáticos, a través das aplicacións que a dita Administración poñerá á disposición dos usuarios, especialmente mediante os programas de axuda</p>
<p>existentes nas aplicacións de presentación telemática da páxina web desta consellería.</p>
<p>Para que se teña por realizada a presentación telemática destes impostos é necesario que previamente se realice o pagamento da cantidade resultante da autoliquidación. No caso contrario terase por non realizada a presentación.</p>
<p>2. O pagamento das autoliquidacións que se presentaren de forma telemática poderá efectuarse das seguintes formas:</p>
<p>a) Mediante ingreso presencial da cantidade resultante da autoliquidación en calquera das entidades colaboradoras autorizadas por esta consellería para o cobro de autoliquidacións presentadas telematicamente. O ingreso realizarase mediante o documento de ingreso que para estes efectos xerará a aplicación informática e imprimirá o usuario. Unha vez realizado o pagamento, a entidade colaboradora facilitará un número NRC identificativo do ingreso realizado que será requirido posteriormente pola aplicación informática para completar a presentación.</p>
<p>b) Mediante pagamento telemático. O usuario accederá ás aplicacións específicas a través da páxina web da Consellería de Economía e Facenda e efectuará o pagamento das correspondentes autoliquidacións a través das entidades colaboradoras autorizadas por esta consellería para o pagamento telemático. A entidade efectuará as comprobacións oportunas e aceptará ou rexeitará o cargo. Caso de ser aceptado o cargo, efectuará o aboamento na correspondente conta restrinxida de recadación de tributos e xerará un NRC por cada autoliquidación.</p>
<p>3. A xeración do NRC pola entidade de depósito implicará:</p>
<p>-Que o recibo no que figura responde a un ingreso realizado na entidade de depósito que o expide.</p>
<p>-Que o dito recibo corresponde á autoliquidación incorporada na carta de pagamento e non a outra.</p>
<p>-Que a partir do momento de xeración deste, queda a entidade de depósito obrigada fronte á Facenda da Comunidade Autónoma polo importe que figura na dita carta de pagamento, quedando o contribuínte liberado da súa obriga de pagamento fronte á citada Facenda.</p>
<p>Dadas as expectativas de dereitos, opoñibles fronte a terceiros, a que pode dar lugar a carta de pagamento validada co correspondente NRC, unha vez xerado este non se admitirá a retrocesión do pagamento por parte da entidade de depósito, debendo presentar o suxeito pasivo, de ser o caso, ante a Administración tributaria, a correspondente solicitude de devolución de ingresos indebidos axeitadamente fundamentada.</p>
<p>Pola súa parte, a entidade de depósito deberá realizar o aboamento na conta restrinxida de recadación con carácter previo á xeración do citado NRC.</p>
<p>As entidades que desexen adherirse aos sistemas de pagamento de autoliquidacións presentadas de forma telemática deberán solicitalo expresamente á Dirección Xeral de Tributos, de acordo co establecido na disposición adicional segunda da Orde do 5 de xuño de 2003, da Consellería de Economía e Facenda, pola que se regula o procedemento para</p>
<p>o pagamento e a presentación telemáticos das autoliquidacións correspondentes ao imposto sobre transmisións patrimoniais e actos xurídicos documentados, pola transmisión de determinados medios de transporte usados entre particulares.</p>
<p>Artigo 3º.-Xustificantes de pagamento e de presentación de autoliquidacións presentadas de forma telemática.</p>
<p>1. Unha vez que o contribuínte opte polo pagamento da autoliquidación de forma presencial na entidade colaboradora, a aplicación informática xerará dúas copias do documento de ingreso debidamente cuberto. Co dito documento acudirase á entidade colaboradora para a realización do pagamento, a cal quedará co exemplar para a entidade colaboradora e lle devolverá ao contribuínte o exemplar para o interesado co selo da entidade, data do ingreso, número e importe, así como co NRC. O dito documento servirá de xustificante de pagamento do número de autoliquidación impreso neste.</p>
<p>2. Se se opta polo pagamento telemático a aplicación informática, unha vez realizado o pagamento, xerará o recibo de cargo en conta que o contribuínte, deberá imprimir e conservar, no que se identificará o número da conta que realiza o pagamento, data do ingreso, importe, NIF e nome do contribuínte así como o NRC. O dito documento servirá de xustificante de pagamento do número de autoliquidación impreso neste.</p>
<p>3. A presentación da autoliquidación do imposto acreditarase mediante a impresión do documento (modelo 600) xerado pola aplicación informática no que constarán os datos identificativos do suxeito pasivo, transmitinte, presentador, datos do documento, datos do ben, operación ou acto e liquidación. Ademais xerarase un código interno que permitirá asociar de forma inequívoca a autoliquidación presentada telematicamente coa impresa polo contribuínte. Este documento acredita a presentación da autoliquidación así como da súa data.</p>
<p>4. Os xustificantes de pagamento e presentación sinalados nos parágrafos anteriores producirán os efectos liberatorios para coa Facenda da Comunidade Autónoma sinalados no Regulamento xeral de recadación e permitirán a inscrición nos correspondentes rexistros públicos daqueles documentos que incorporen o feito ou negocio que motivou o pagamento do imposto que estas acreditan.</p>
<p>Os contribuíntes deberán conservar os xustificantes de pagamento e presentación. No caso de que a autoliquidación presentada non dea lugar a ingreso, bastará a xustificación da presentación na forma sinalada no punto 3 anterior.</p>
<p>Artigo 4º.-Utilización do programa de axuda para a presentación do imposto sobre transmisións patrimoniais e actos xurídicos documentados.</p>
<p>Aquelas persoas que non desexen realizar a presentación telemática deste imposto ou ben non dispoñan do certificado de usuario expedido pola FNMT-RCM, poderán formalizar a súa autoliquidación utilizando o programa de axuda existente na páxina web desta consellería. Para estes efectos e unha vez introducidos os datos correspondentes, o sistema imprimirá catro exemplares do modelo 600</p>
<p>(exemplar para o interesado, exemplar para a Administración, talón de cargo e carta de pagamento) que serán válidos para a presentación do imposto de forma presencial nas oficinas xestoras desta consellería.</p>
<p>Artigo 5º.-Presentación de documentos.</p>
<p>De acordo co establecido nos artigos 98 e 101 do Real decreto 828/1995, do 29 de maio, polo que se aproba o Regulamento do imposto sobre transmisións patrimoniais e actos xurídicos documentados, o contribuínte debe presentar ante a Administración tributaria da Comunidade Autónoma de Galicia os documentos comprensivos dos feitos impoñibles, en concreto a copia auténtica, acompañados de copia simple do documento notarial, xudicial e administrativo, o orixinal e copia do documento privado ou a declaración escrita substitutiva se o acto ou contrato non está incorporado ao documento.</p>
<p>No caso de presentación telemática do imposto, os usuarios deberán presentar a documentación anteriormente sinalada, xunto coa copia do exemplar para o interesado do modelo 600, no prazo de 15 días seguintes ao pagamento e presentación das autoliquidacións. Non será precisa a dita presentación cando o notario autorizante do documento público que motiva a autoliquidación lle envíe á Administración tributaria da Comunidade Autónoma copia autorizada deste por vía telemática.</p>
<p>Disposicións adicionais</p>
<p>Primeira.-Confidencialidade e representación.</p>
<p>Os profesionais colexiados, no exercicio das súas funcións e nas actuacións previstas nos convenios correspondentes, respectarán as normas establecidas na Lei 230/1963, do 28 de decembro, xeral tributaria, Lei 1/1998, do 26 de febreiro, de dereitos e garantías dos contribuíntes, e a Lei orgánica 15/1999, do 13 de decembro, de protección de datos de carácter persoal.</p>
<p>Os profesionais colexiados aos que o suxeito pasivo dos ditos impostos lles solicitase a colaboración para a presentación telemática do imposto sobre transmisións patrimoniais e actos xurídicos documentados, terán o carácter de presentadores do documento cos efectos previstos no regulamento do dito imposto.</p>
<p>Segunda.-Conservación de soportes informáticos.</p>
<p>No suposto de pagamento telemático das autoliquidacións referidas ao imposto de transmisións patrimoniais e actos xurídicos documentados, a entidade de depósito autorizada, colaboradora na xestión recadadora, que xerase o correspondente NRC xustificante deste, conservará durante un período de seis anos os soportes informáticos que motivaron o dito NRC.</p>
<p>Terceira.-Presentación e pagamento en prazo.</p>
<p>A falta de resposta do ordenador da entidade de depósito autorizada, colaboradora na xestión recadadora, elixida polo interesado para realizar o pagamento telemático das autoliquidacións previstas nesta orde, así como a falta de conformidade da dita entidade a materializar a operación polos motivos que, con ocasión do intento de efectuar o dito pagamento poña en coñecemento do citado interesado, non escusarán a este do pagamento e presentación da autoliquidación dentro dos prazos establecidos na normativa dos correspondentes impostos.</p>
<p>Disposición derradeira</p>
<p>Única.-Entrada en vigor.</p>
<p>Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 30 de abril de 2004.</p>
<p>José Antonio Orza Fernández</p>
<p>Conselleiro de Economía e Facenda</p>
<p>ANEXO</p>
<p>Normas técnicas para a xeración do NRC</p>
<p>A entidade financeira xerará o NRC (número de referencia completo) segundo a segunda norma técnica do anexo I da orde do Ministerio de Facenda, do 28 de decembro de 2000 (BOE do 3 de xaneiro de 2001), correspondente á xeración de NRC para documentos de ingreso expedidos polas oficinas tributarias. O NRC xerarase a partir dun rexistro de 48 caracteres codificados en EBCDIC:</p>
<p>* MMMNNNNNNNNNDC (14): número de xustificante, sendo:</p>
<p>-MMMNNNNNNNNND (13): número de xustificante asignado pola oficina tributaria.</p>
<p>-C (1): carácter de control calculado polo banco, utilizando o mesmo algoritmo especificado na citada orde. A oficina tributaria facilitaralle á entidade colaboradora o algoritmo para o cálculo deste carácter de control.</p>
<p>* XXXXXXXXX (9): NIF do debedor.</p>
<p>* NNNNNNNNNNNNN (13): importe de cargo.</p>
<p>* AAAAMMDD (8): data de cargo.</p>
<p>* XXXX (4): código de Banco de España da entidade.</p>
<p>O número de referencia completo (NRC) resultante terá 22 posicións:</p>
<p>* MMMNNNNNNNNNDC (14): número de xustificante (o mesmo que o especificado enriba).</p>
<p>* XXXXXXXX (8): caracteres de control resultantes de aplicar unha función MAC 4 do algoritmo DES (segundo norma X9.9-1) aos datos anteriores (48 caracteres) utilizando a clave privada do banco. Esta función xerará 8 caracteres de control; é dicir, a sinatura.</p>

