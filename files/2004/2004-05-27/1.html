---
date: '2004-05-27'
page: 7
number: 101
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 26 de maio de 2004 pola que se regula o exercicio dos dereitos
  electorais do persoal ao servizo da Comunidade Autónoma de Galicia, nas
  eleccións de deputados ao Parlamento Europeo.
range: Orde
---
<p>Convocadas eleccións de deputados ao Parlamento Europeo polo Real decreto 561/2004, do 19 de abril, que terán lugar o vindeiro día 13 de xuño do ano que corre, é preciso adoptar as medidas oportunas para facilitar o exercicio dos dereitos e deberes do persoal ao servicio desta Administración autonómica.</p>
<p>En consecuencia, en virtude do previsto nos artigos 28, 76 e 78 da Lei orgánica 5/1985, do 19 de xuño, do réxime electoral xeral, e no artigo 13 do Real decreto 605/1999, do 16 de abril, de regulación complementaria dos procesos electorais, e demais disposicións concordantes, esta consellería, de conformidade coas facultades que lle confire o artigo 13 da Lei 4/1988, do 26 de maio, da función pública de Galicia,</p>
<p>DISPÓN:</p>
<p>Artigo 1º</p>
<p>1. O persoal ao servizo da Administración pública da Galicia que o día das eleccións non desfrute do seu descanso semanal, terá dereito a un permiso retribuído de catro horas libres para exercer o seu dereito ao voto, sempre que a súa quenda de traballo, o día 13 de xuño de 2004, coincida polo menos en catro horas co tempo no que permanecerán abertas as mesas electorais. Cando o traballo se preste en xornada reducida, efectuarase a correspondente redución proporcional do permiso.</p>
<p>2. O persoal ao servizo da Administración pública de Galicia que teña previsto que na data da votación non se atope na localidade onde lle corresponda exercer o seu dereito ao voto, ou que non poida exercer o dereito de sufraxio o día das eleccións, disporán no seu horario laboral, de ata catro horas libres para que poida formular persoalmente a solicitude de certificación acreditativa da súa inscrición no censo, que se recolle no artigo 72 da Lei orgánica 5/1985, do 19 de xuño, do réxime electoral xeral, así como para a remisión do voto por correo.</p>
<p>Artigo 2º</p>
<p>1. O persoal nomeado presidente ou vocal de mesas electorais, e os que acrediten a súa condición de interventores, teñen dereito, durante o día da votación, a un permiso retribuído de xornada completa se non desfrutan en tal data de descanso semanal, e a unha redución da súa xornada de traballo de cinco horas o día inmediatamente posterior.</p>
<p>2. Os que acrediten a súa condición de apoderados teñen dereito a un permiso retribuído durante o día da votación, se non desfrutan nese día de descanso semanal.</p>
<p>Artigo 3º</p>
<p>De conformidade co disposto na Orde do 20 de novembro de 1989 en relación co establecido así</p>
<p>mesmo na Lei 4/1988, do 26 de maio, da función pública de Galicia, o persoal ao servizo da Administración pública de Galicia que se presente como candidato ás eleccións que se celebrarán o vindeiro 13 de xuño poderá ser dispensado, logo de solicitude do interesado, da prestación do servizo nas súas respectivas unidades durante a campaña electoral, que terá lugar entre o 28 de maio e o 11 de xuño do ano que corre, ambos os dous incluídos. A competencia para a concesión do referido permiso corresponderalle ao secretario xeral de cada consellería.</p>
<p>Artigo 4º</p>
<p>Os directores ou xefes de persoal das dependencias onde presta os seus servizos o persoal afectado por esta orde, exixiranlle ao mencionado persoal os oportunos xustificantes expedidos polas mesas electorais de que exercen o seu dereito ao voto.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 26 de maio de 2004.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>

