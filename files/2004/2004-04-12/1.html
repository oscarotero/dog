---
date: '2004-04-12'
page: 5
number: 69
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 12 de marzo de 2004 pola que se convocan bolsas para inventario,
  catalogación e restauración de fondos de museos e coleccións visitables de
  Galicia.
range: Orde
---
<p>O Decreto 314/1986, do 16 de outubro, polo que se regula o sistema público de museos da Comunidade Autónoma de Galicia (artigo 14º) e a Lei 8/1995, de 30 de outubro, do patrimonio cultural de Galicia (artigo 72) establecen a obriga de todos os museos radicados en Galicia de confeccionar un inventario e un catálogo do patrimonio que albergan, como medio para documentar técnica e cientificamente o mesmo e así poder exercer as funcións que a todo centro destas características lle corresponden.</p>
<p>Por outra banda, a Consellería de Cultura, Comunicación Social e Turismo ten atribuídas, en aplicación das súas competencias en materia de museos e patrimonio moble, as facultades de regulamento, protección e difusión dos museos e do patrimonio moble de Galicia; así como a de fomentar a formación do persoal técnico dos museos, colaborando, na medida das súas posibilidades orzamentarias, para o mellor cumprimento polos mesmos das funcións que lle son propias.</p>
<p>Porén, é preciso poñer un límite no gozo das bolsas, xa que se trata de bolsas de formación e colaboración que intentan dar a posibilidade de completar unha determinada formación académica ao maior número de persoas posibles.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>1. Convócanse 18 bolsas para inventario, catalogación e restauración de fondos de museos e coleccións visitables de Galicia, con cargo á aplicación orzamentaria 10.03.352B-480.0, dos orzamentos xerais da Comunidade Autónoma galega para 2004. O importe total das axudas en ningún caso excederá a cantidade de 75.599,37 A.</p>
<p>2. Os bolseiros realizarán os seus traballos en diversos museos e coleccións de Galicia e serán dirixidos polos servicios técnicos da Dirección Xeral de Patrimonio Cultural da Consellería de Cultura, Comunicación Social e Turismo, e polos coordinadores, designados para o efecto por aquela.</p>
<p>3. Os traballos terán unha duración de 5,5 meses a partir da data de incorporación que estableza a Dirección Xeral de Patrimonio Cultural da Consellería de Cultura, Comunicación Social e Turismo.</p>
<p>4. Os bolseiros seleccionados quedarán obrigados a:</p>
<p>-Asistir diariamente durante 6 horas aos centros onde resulten destinados. O horario será o establecido polos servizos técnicos da Dirección Xeral de Patrimonio Cultural de acordo co centro de destino.</p>
<p>-Seguir as indicacións técnicas dos coordinadores.</p>
<p>-Entregar aos coordinadores mensualmente informe dos traballos realizados, e ao finalizar a bolsa, os inventarios/catálogos e a memoria explicativa resultado do seu traballo. Ao rematar a actividade os coordinadores dos bolseiros depositarán na Dirección Xeral de Patrimonio Cultural da Consellería de Cultura, Comunicación Social e Turismo os informes e os inventarios/catálogos, onde quedará depositada unha copia e os orixinais devolveranse ao centro onde se realizou o traballo.</p>
<p>Artigo 2º</p>
<p>1. Requisitos dos solicitantes:</p>
<p>1.1. Solicitantes de bolsas de inventario e catalogación de fondos de museos e coleccións visitables de Galicia:</p>
<p>-Licenciados universitarios con formación académica nalgunha das materias que se relacionan a continuación e con coñecementos de museoloxía:</p>
<p>-Historia.</p>
<p>-Historia da arte.</p>
<p>-Arqueoloxía.</p>
<p>1.2. Solicitantes de bolsas de restauración de fondos de museos e coleccións visitables de Galicia:</p>
<p>-Diplomados en conservación e restauración de bens culturais, nas especialidades de:</p>
<p>-Arqueoloxía.</p>
<p>-Belas artes.</p>
<p>2. Non gozar anteriormente de 3 ou máis bolsas completas das convocadas por esta Dirección Xeral de Patrimonio Cultural, para catalogación de fondos de museos.</p>
<p>3. Os solicitantes deberán optar só por un dos campos que se relacionan no anexo II.</p>
<p>4. Presentación das solicitudes:</p>
<p>As solicitudes presentaranse conforme o modelo oficial, que figura como anexo I desta orde, no rexistro xeral da Consellería de Cultura, Comunicación Social e Turismo ou nas súas delegacións provinciais. O prazo de presentación será de 40 días naturais, contados a partir do día seguinte ao da publicación desta orde no Diario Oficial de Galicia.</p>
<p>Sen prexuízo do establecido no parágrafo anterior, as solicitudes poderán así mesmo presentarse de calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>5. Documentación que hai que presentar:</p>
<p>-Solicitude: anexo I debidamente cuberto.</p>
<p>-Méritos: fotocopia dos méritos alegados. Os solicitantes que achegaran os ditos méritos na convocatoria de bolsas do ano 2002, só deberán xuntar a documentación dos novos méritos que estimen oportunos. Só contabilizarán aqueles méritos dos que se achegue proba documental.</p>
<p>-Fotocopia do DNI.</p>
<p>-Declaración responsable de non ter emprego remunerado nin gozar doutra bolsa ou axuda, calquera que fose esta, situacións que producen incompatibilidade co gozo da bolsa que nesta orde se convoca.</p>
<p>-Fotocopia compulsada do expediente académico.</p>
<p>6. Unha vez outorgadas as bolsas, a Dirección Xeral de Patrimonio Cultural poderá solicitar aos seleccionados a presentación do orixinal ou fotocopia compulsada dos méritos alegados, que deberán ser presentados nun prazo non superior a tres días, contados a partir do momento do seu requirimento público.</p>
<p>7. En caso de renunciar á bolsa os interesados deberán comunicalo por escrito á Dirección Xeral de Patrimonio Cultural, no prazo de tres días despois da notificación nos taboleiros de anuncios da Consellería de Cultura, Comunicación Social e Turismo e nas súas delegacións provinciais. De non presentarse a renuncia no prazo estipulado quedará sen efecto o seu nomeamento e será motivo de exclusión na próxima convocatoria.</p>
<p>A renuncia durante o gozo da bolsa inhabilitará o seu adxudicatario/a para efectos de presentación na próxima convocatoria.</p>
<p>8. Serán causas de exclusión a demostración de falsidade documental, a non correspondencia cos orixinais ou incorrección na documentación presentada.</p>
<p>Artigo 3º</p>
<p>As bolsas serán adxudicadas prioritariamente para os museos e campos que se relacionan no anexo II.</p>
<p>Artigo 4º</p>
<p>O importe da bolsa non excederá da cantidade de 4.199,97 A cada unha.</p>
<p>Artigo 5º</p>
<p>1. Os correspondentes servizos técnicos da Dirección Xeral de Patrimonio Cultural da Consellería de Cultura, Comunicación Social e Turismo poderán reclamar, se fose necesario, aos solicitantes que emenden os defectos administrativos apreciados na documentación exixida, de acordo co artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, outorgándose un prazo de 10 días hábiles, desde a notificación de requirimento.</p>
<p>2. A avaliación dos méritos alegados, que corresponde á Dirección Xeral de Patrimonio Cultural da Consellería de Cultura, Comunicación Social e Turismo, farase segundo o seguinte baremo:</p>
<p>a) Especialidades:</p>
<p>-Por cada unha das especialidades relacionadas no artigo 2º: 3 puntos.</p>
<p>-Especialidade en museoloxía: 3 puntos.</p>
<p>b) Experiencia de traballo:</p>
<p>-Traballo remunerado en catalogación, inventario e restauración de fondos de museos e coleccións. Por cada mes: 0,25 puntos. Até un máximo de 4 puntos.</p>
<p>-Traballo non remunerado en catalogación, inventario e restauración de fondos de museos e coleccións. Por cada mes: 0,10 puntos. Até un máximo de 1,20 puntos.</p>
<p>c) Cursos relacionados coa especialidade do campo a que opta:</p>
<p>-Por cursos de menos de 40 horas: 0,10 puntos. Até un máximo de 1 punto.</p>
<p>-Por cursos con acreditación expresa de 40 ou máis horas: 0,25 puntos. Até un máximo de 2 puntos.</p>
<p>-Por cursos con acreditación expresa de 100 ou máis horas: 0,60 puntos. Até un máximo de 2,40 puntos.</p>
<p>-Por cursos con acreditación expresa de 250 ou máis horas: 1,25 puntos. Até un máximo de 2,50 puntos.</p>
<p>d) Congresos relacionados coa especialidade do campo a que opta:</p>
<p>-Asistencia a congresos: 0,10 puntos. Até un máximo de 1 punto.</p>
<p>-Presentación de comunicacións en congresos: 0,25 puntos. Até un máximo de 2 puntos.</p>
<p>-Presentación de relatorios en congresos: 0,50 puntos. Até un máximo de 4 puntos.</p>
<p>e) Publicacións relacionadas coa especialidade do campo a que opta, impresas antes do remate do prazo de presentación de solicitudes:</p>
<p>-Por cada libro publicado: 1 punto. Até un máximo de 3 puntos.</p>
<p>-Pola publicación de inventarios ou catálogos: 0,50 puntos. Até un máximo de 2 puntos.</p>
<p>-Por cada artigo en revista especializada: 0,25 puntos. Até un máximo de 2 puntos.</p>
<p>O mesmo mérito só se valorará unha vez: como comunicación, publicación, asistencia a congresos, ou traballo realizado.</p>
<p>f) Doutoramento:</p>
<p>-Pola realización total dos cursos de doutoramento ou tese de licenciatura: 1,5 puntos.</p>
<p>-Pola realización da tese de doutoramento: 1,5 puntos.</p>
<p>g) Cursos de galego:</p>
<p>-Iniciación: 0,5 puntos.</p>
<p>-Iniciación e/ou perfeccionamento: 1 punto.</p>
<p>h) Cursos de informática:</p>
<p>-Informática en xeral: 0,10 puntos por curso ata un máximo de 1 punto.</p>
<p>-Informática aplicada ós museos: 0,25 puntos por curso ata un máximo de 1,50 puntos.</p>
<p>Elaborarase un listado por cada un dos campos ou especialidades, tendo en conta que só se valorarán dos méritos alegados os relacionados co campo a que opte o solicitante.</p>
<p>3. Os listados provisionais de bolseiros faranse públicos nos taboleiros de anuncios da Consellería de Cultura, Comunicación Social e Turismo e nos das súas delegacións provinciais. O prazo de exposición dos listados será de 10 días naturais contados a partir do día seguinte á súa publicación, e durante os cales se poderán facer as alegacións pertinentes.</p>
<p>4. A resolución da convocatoria correspóndelle ao conselleiro de Cultura, Comunicación Social e Turismo a proposta do director xeral de Patrimonio Cultural. O acordo farase público, para efectos de notificación aos interesados no taboleiro de anuncios da Consellería de Cultura, Comunicación Social e Turismo e nos das súas delegacións provinciais nun prazo que non excederá de 3 meses tras o remate do prazo de presentación de instancias.</p>
<p>Calquera notificación ou requirimento aos interesados farase a través dos taboleiros de anuncios da Consellería de Cultura, Comunicación Social e Turismo e nos das súas delegacións provinciais, dando así cumprimento ao disposto no artigo 59.5º b) da Lei 30/1992, de 26 do novembro.</p>
<p>5. No suposto de que non recaese resolución expresa dentro do prazo máximo previsto, o sentido do silencio será negativo.</p>
<p>6. A resolución de adxudicación pon fin á vía administrativa, de acordo co artigo 109 da Lei 30/1992, do 26 de novembro, e contra ela cabe interpoñer recurso potestativo de reposición no prazo de 1 mes contado a partir da data de notificación dela aos interesados ou recurso contencioso-administrativo perante o Tribunal Superior de Xustiza de Galicia no prazo de dous meses contados así mesmo desde a data de notificación.</p>
<p>7. Unha vez rematado o período de gozo da bolsa, as persoas non seleccionados poderán solicitar a devolución da documentación aportada. Transcorrido o prazo dun ano procederase á eliminación da documentación non recollida.</p>
<p>Artigo 6º</p>
<p>O pagamento da bolsa axustarase á normativa orzamentaria de aplicación.</p>
<p>Aos adxudicatarios das bolsas poderáselles requirir a documentación necesaria para proceder ao pagamento da dita bolsa.</p>
<p>Artigo 7º</p>
<p>1. No caso de que os beneficiarios das bolsas incumprisen algunha das condicións ou obrigas estipuladas nesta orde, a Consellería de Cultura, Comunicación Social e Turismo instruirá expediente sancionador conforme o previsto na Lei 30/1992, do 26 de novembro, de réxime xurídico das administracións públicas e do procedemento administrativo común, e poderá, mesmo, anular os beneficios concedidos e solicitar a devolución das cantidades percibidas, se as houbese, nos prazos que establece o Regulamento xeral da recadación.</p>
<p>2. Os coordinadores que dirixan aos bolseiros poderán propoñerlle á Dirección Xeral de Patrimonio Cultural da Consellería de Cultura, Comunicación Social e Turismo a extinción da bolsa por falta de dedicación ou incumprimento das condicións sinaladas.</p>
<p>3. A Dirección Xeral de Patrimonio Cultural da Consellería de Cultura, Comunicación Social e Turismo expedirá ao rematar os traballos, logo do informe favorable dos coordinadores, certificación acreditativa da prestación dos servizos.</p>
<p>4. As bolsas non implican relación funcionarial nin laboral coa Consellería de Cultura, Comunicación Social e Turismo, nin compromiso que se estenda máis alá do seu ámbito de duración.</p>
<p>5. Os traballos resultantes serán propiedade da Consellería de Cultura, Comunicación Social e Turismo. A súa utilización deberá contar coa autorización expresa e previa da dita consellería e do centro onde se realizaron os traballos.</p>
<p>Artigo 8º</p>
<p>A Consellería de Cultura, Comunicación Social e Turismo poderá facer pública unha nova convocatoria en iguais ou diferentes termos, no caso de que as adxudicacións acordadas non cubrisen a totalidade do crédito asignado.</p>
<p>Disposicións derradeiras</p>
<p>Primeira.-Autorízase o director xeral de Patrimonio Cultural para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 12 de marzo de 2004.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>

