---
date: '2004-05-20'
page: 7
number: 96
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: I. DISPOSICIÓNS XERAIS
title: >-
  Decreto 96/2004, do 13 de maio, polo que se modifica o Decreto 71/1999, do 18
  de marzo, polo que se regulan as axudas a empresas xornalísticas e de
  radiodifusión.
range: Decreto
---
<p>A actuación en Galicia de empresas de comunicación que, aínda tendo o seu domicilio social fóra dela, elaboran e difunden aquí parte da súa produción informativa, e que contan, ademais, cunha significativa presenza de medios humanos e materiais radicados establemente no territorio da Comunidade Autónoma, xustifica a súa inclusión entre as entidades beneficiarias das axudas reguladas polo Decreto 71/1999, do 18 de marzo.</p>
<p>Con independencia da súa contribución á diversificación da oferta informativa na Comunidade Autónoma, o traballo destas empresas redunda tamén en beneficio da difusión da realidade galega nos ámbitos nacionais e internacionais.</p>
<p>Por tal motivo, esta disposición ten por obxecto dar nova redacción ao artigo primeiro do decreto citado; precepto que xa fora modificado polo Decreto 37/2000, do 18 de febreiro (DOG nº 42, do 1 de marzo) co obxecto de incluír as empresas que realizan a súa actividade informativa diaria a través da internet.</p>
<p>Por todo o exposto, por proposta do conselleiro da Presidencia, Relacións Institucionais e Administración Pública e logo da deliberación do Consello da Xunta de Galicia na súa reunión do día trece de maio de dous mil catro,</p>
<p>DISPOÑO:</p>
<p>Artigo único.-Modifícase o artigo 1º do Decreto 71/1999 do 18 de marzo, que quedará redactado como segue:</p>
<p>1. Establécense axudas económicas as empresas xornalísticas radicadas en Galicia e debidamente inscritas no Rexistro Mercantil ou no que corresponda segundo a forma empresarial que adopten.</p>
<p>2. Para os efectos deste decreto entenderase:</p>
<p>a) Por empresas xornalísticas, as que teñan por obxecto da súa actividade, entre outras, a edición e distribución de xornais diarios co mesmo título e numeración sucesiva, as empresas radiofónicas privadas e aquelas que transmitan a súa actividade informativa diaria a través da internet, vía satélite ou por calquera outro sistema que empregue soportes das novas tecnoloxías da comunicación.</p>
<p>b) Por empresas radicadas en Galicia aquelas que conten cun cadro de persoal estable de polo menos cinco traballadores e que elaboren e difundan toda ou parte da súa produción informativa de forma específica no territorio da Comunidade Autónoma.</p>
<p>Disposición derradeira</p>
<p>Primeira.-Facúltase o conselleiro da Presidencia, Relacións Institucionais e Administración Pública para o seu desenvolvemento e a execución deste decreto.</p>
<p>Segunda.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, trece de maio do dous mil catro.</p>
<p>Manuel Fraga Iribarne</p>
<p>Presidente</p>

