---
date: '2004-02-10'
page: 1
number: 28
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 29/2004, do 29 de xaneiro, polo que se modifican os estatutos da
  Sociedade de Imaxe e Promoción Turística de Galicia, S.A.
range: Decreto
---
<p>A Sociedade de Imaxe e Promoción Turística de Galicia, S.A. (Turgalicia) é unha sociedade pública, constituída o día 22 de setembro de 1992, como instrumento primordial da política do turismo en Galicia, encargada de realizar unha adecuada promoción dos recursos turísticos da nosa Comunidade Autónoma.</p>
<p>Para levar a cabo estas actuacións, dotouse a Turgalicia dun amplo obxecto social que lle permitía a realización de toda clase de tarefas de promoción, fomento e impulso do turismo, pero non se recollía a función de información turística nin a nivel nacional nin internacional, que seguía sendo propia da Consellería de Cultura, Comunicación Social e Turismo.</p>
<p>Neste momento e sendo a actividade de información turística un dos labores máis importantes que se poden desenvolver desde unha sociedade como Turgalicia, faise preciso modifica-los estatutos da Sociedade de Imaxe e Promoción Turística de Galicia, S.A., aprobados polo Decreto 198/1991, do 27 de marzo.</p>
<p>Polo que de conformidade co disposto nos artigos 45 e seguintes da Lei 3/1985, do 12 de abril, do patrimonio da Comunidade Autónoma de Galicia e no artigo 111 do Decreto 50/1989, do 9 de marzo, polo que se aproba o regulamento que a desenvolve, e por proposta do conselleiro de Economía e Facenda, e logo de deliberación do Consello da Xunta de Galicia, na súa reunión do día vintenove de xaneiro de dous mil catro,</p>
<p>DISPOÑO:</p>
<p>Artigo único.-O artigo 2 dos estatutos da Sociedade de Imaxe e Promoción Turística de Galicia, S.A. (Turgalicia), aprobados polo Decreto 198/1991, do 27 de marzo, queda redactado nos seguintes termos:</p>
<p>«Artigo 2º</p>
<p>Constitúe o obxecto da sociedade a realización das seguintes actividades:</p>
<p>a) A promoción da oferta turística de Galicia nos mercados nacionais e internacionais.</p>
<p>b) A coordinación, o impulso, a xestión e a execución das actividades de promoción turística interior e exterior.</p>
<p>c) O fomento e impulso das actividades de sector turístico para a promoción do turismo galego.</p>
<p>d) Os labores de información turística tanto a nivel nacional como internacional.</p>
<p>e) O establecemento de convenios e concertos con institucións públicas e privadas para a creación, coordinación e o desenvolvemento de accións encamiñadas á información e promoción turística interior e exterior.</p>
<p>f) Desenvolvemento e xestión de plans de calidade para aplicar en destinos e/ou establecementos turísticos.</p>
<p>g) Editar folletos, libros e producir vídeos promocionais ou material audiovisual.</p>
<p>h) Tódalas operacións que sexan preparatorias, auxiliares ou complementarias das mencionadas.</p>
<p>Tamén constitúe o obxecto da sociedade, sen prexuízo das competencias que corresponden en materia de educación e ensinanzas turísticas ós órganos correspondentes da Administración central e Xunta de Galicia, a creación e o funcionamento dun Centro Superior de Hostalería que levará a cabo as seguintes actividades:</p>
<p>1) Reciclaxe de profesionais do sector turístico.</p>
<p>2) Formación teórica e práctica de alumnos no campo da hostalería, restauración, turismo e actividades complementarias.</p>
<p>3) Organización e xestión de seminarios, conferencias, banquetes, catering e actividades similares.</p>
<p>4) Xestión e explotación de establecementos de hostalería, restauración e bebidas abertos ó público.</p>
<p>5) Actividades de asesoramento e consultoría ó sector turístico.</p>
<p>Así mesmo, será obxecto da sociedade a creación e funcionamento dunha central de reservas que atenda debidamente a demanda turística en Galicia, fundamentalmente no sector do turismo rural».</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintenove de xaneiro de dous mil catro.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

