---
date: '2004-11-04'
page: 14
number: 215
agency: CONSELLERÍA DE PESCA E ASUNTOS MARÍTIMOS
section: I. DISPOSICIÓNS XERAIS
title: >-
  Orde do 26 de outubro de 2004 pola que se regula a alternancia de artes para
  embarcacións que faenen en augas da Comunidade Autónoma de Galicia.
range: Orde
---
<p>O Decreto 424/1993, do 17 de decembro, polo que se aproba o Regulamento da actividade pesqueira e das artes e aparellos de pesca permisibles en Galicia, no seu artigo 6, establece que a posible alternancia entre as distintas artes de pesca será regulada pola consellería competente en materia de pesca.</p>
<p>En cumprimento da disposición mencionada, a Orde do 9 de abril de 1997 (publicada no DOG nº 90, do 13 de maio) regulou a alternancia de artes para embarcacións que pesquen na Comunidade Autónoma de Galicia determinando, entre outros extremos, un número máximo de artes por embarcación, e creando o libro de rexistro de actividade pesqueira co obxecto de facilitar a alternancia de artes e o control da actividade pesqueira da flota de baixura.</p>
<p>A orde establecía na súa disposición transitoria primeira unha serie de artes cualificadas a extinguir ou non selectivas, que foron sometidas a estudo co fin de avaliar se definitivamente o eran, ou se pola contra poderían manterse modificando o seu uso ou a súa estrutura.</p>
<p>Dado que este tipo de estudos requiren un longo período de tempo para coñecer todos os factores que poden actuar sobre a pesquería e considerando que non se pode condicionar a flota que as utiliza a un futuro incerto, faise necesario garantir aos que traballan coas artes declaradas a extinguir pola citada Orde do 9 de abril de 1997 a súa continuidade mentres se manteña activo o armador.</p>
<p>Por outra parte, tamén resulta preciso recoller o sinalado polo Tribunal Constitucional, na súa sentenza 9/2001, do 18 de xaneiro, para permitir que as embarcacións maiores de 30 anos convenientemente reformadas ou modernizadas poidan manter as artes de pesca nos seus permisos de explotación durante o tempo que oficialmente se consideren aptas para o seu uso.</p>
<p>Con base no exposto, considérase precisa unha revisión do contido da orde de alternancia que, actualizando as disposicións permita manter a súa finalidade e se adapte ás necesidades actuais, e ao sentir do sector neste tema.</p>
<p>Polas razóns anteriormente expostas e unha vez consultado o sector,</p>
<p>DISPOÑO:</p>
<p>Sección primeira</p>
<p>Consideracións xerais</p>
<p>Artigo 1º.-Obxecto.</p>
<p>Esta orde ten por obxecto regular nas augas competencia da Comunidade Autónoma galega:</p>
<p>-A determinación das artes ou modalidades de pesca nos permisos de explotación das embarcacións e a alternancia entre elas.</p>
<p>-A recollida e o tratamento dos datos do libro de rexistro da actividade pesqueira.</p>
<p>Sección segunda</p>
<p>Das artes nos permisos de explotación</p>
<p>de embarcación</p>
<p>Artigo 2º.-Determinación das artes.</p>
<p>1. Todas as embarcacións en Galicia poderán dispoñer dun número máximo de 5 artes de pesca no seu permiso de explotación que se manterán, con carácter xeral, ata a renovación do citado permiso.</p>
<p>Nese momento, o armador poderá solicitar o cambio de artes, que estará limitado polo estado dos recursos, polo nivel de esforzo pesqueiro potencial existente no litoral galego, e polo cumprimento pola embarcación dos requisitos estruturais establecidos pola normativa vixente.</p>
<p>2. Poderán revisarse as artes dos permisos de explotación antes da súa renovación, logo do ditame do Comité Científico Galego de Pesca e co fin de adaptarse ás novas necesidades que se presenten derivadas do estado dos recursos e do nivel de esforzo pesqueiro que se exerza sobre estes.</p>
<p>3. Aquelas artes que no seu momento se declaren a extinguir ou non selectivas non poderán ser obxecto de elección para a súa inclusión no permiso de explotación.</p>
<p>Artigo 3º.-Elección de artes por traslado de permiso de explotación.</p>
<p>1. Nos supostos de traslado do permiso de explotación a unha embarcación de nova construción, poderán modificarse as artes establecidas no permiso en función do estado dos recursos, e sempre que as condicións estruturais das embarcacións o permitan, conforme o disposto nos seguintes puntos:</p>
<p>a) Se as unidades achegadas como baixa reúnen un número de artes superior ao máximo establecido, o armador terá que renunciar ao exceso.</p>
<p>b) Se as artes dos permisos de explotación non acadasen o máximo establecido, o armador poderá solicitar un incremento ata o máximo.</p>
<p>c) Se as artes dos permisos de explotación non resultan de interese para trasladar ao permiso de explotación da nova construción, o armador poderá solicitar outras da súa elección.</p>
<p>2. Poderanse trasladar as modalidades de extracción de recursos específicos sempre que se manteña a embarcación no plan de explotación, e se acrediten reunir os requisitos de profesionalidade necesarios para poder ser autorizado.</p>
<p>3. As artes de marisqueo desde embarcación manteranse co traslado do permiso de explotación a unha nova embarcación se a embarcación permanece na confraría que ten autorizado o plan anual de explotación.</p>
<p>De modificarse a confraría, a zona ou ambas, o traslado precisará de informe técnico favorable ao incremento dunha embarcación con esa arte, así como informe favorable da confraría no mesmo sentido.</p>
<p>Artigo 4º.-Elección de artes por transmisión de permiso de explotación.</p>
<p>1. Nos supostos de transmisión do permiso de explotación e co obxecto de optimizar o rendemento en función dos coñecementos do novo armador, poderán modificarse as artes establecidas no permiso sempre que o estado dos recursos e as condicións estruturais das embarcacións o permitan, conforme o disposto nos seguintes puntos:</p>
<p>a) De manterse a embarcación na mesma zona costeira, poderase cambiar unha das artes recoñecidas por outra.</p>
<p>b) De cambiar a embarcación de zona costeira, poderá solicitarse o cambio das artes non adecuadas á zona onde se leve a embarcación.</p>
<p>2. Poderanse transmitir aquelas artes de recursos específicos recoñecidas nos permisos das embarcacións sempre que a embarcación se manteña no plan de explotación, e se acredite reunir os requisitos de profesionalidade precisos.</p>
<p>3. As artes de marisqueo desde embarcación recoñecidas no permiso de explotación, manteranse coa transmisión do permiso se a embarcación permanece na confraría que ten autorizado o plan anual de explotación.</p>
<p>De modificarse a confraría, a zona ou ambas, o traslado precisará de informe técnico favorable ao incremento dunha embarcación con esa arte, así como informe favorable da confraría no mesmo sentido.</p>
<p>Artigo 5º.-Prohibicións.</p>
<p>1. Está prohibido calquera tipo de simultaneidade, e non se poderá pescar con máis dunha arte ou aparello de pesca no mesmo día.</p>
<p>2. Non se poderá manter calada unha arte, aínda cando non se vire se se está empregando outra.</p>
<p>3. Estará igualmente prohibido ter a bordo artes ou aparellos diferentes á última rexistrada no libro de rexistro da actividade pesqueira, sen máis pezas de aparello das permitidas, así como artes non reguladas ou con mallas e medidas que non sexan regulamentarias.</p>
<p>4. Non estará permitido o rexistro de máis dunha arte para un mesmo día agás nos casos en que rexistrado o cambio de arte a recursos específicos ou</p>
<p>marisqueo, se xustifique por parte da confraría a decisión do colectivo implicado de non saír a faenar.</p>
<p>5. Unha embarcación non poderá pescar cunha arte diferente a aquela que figure como última anotación no seu libro de rexistro de actividade pesqueira.</p>
<p>6. Non terán efecto os cambios rexistrados no libro de rexistro de actividade a artes de pesca marisqueo ou de recursos específicos en épocas e días distintos aos autorizados polas resolucións de apertura dos plans anuais de explotación, e nas disposicións normativas en vigor.</p>
<p>7. O dilixenciado do libro de rexistro de actividade pesqueira non exime do cumprimento das disposicións que en materia de despachos que son competencia das capitanías marítimas do Ministerio de Fomento.</p>
<p>Sección terceira</p>
<p>Rexistro de actividade pesqueira</p>
<p>Artigo 6º.-Libro de rexistro da actividade pesqueira.</p>
<p>1. As embarcacións galegas con permiso de explotación autorizadas a faenar no caladoiro cantábrico noroeste, deben estar en posesión do libro de rexistro de actividade pesqueira, que constitúe un elemento indispensable de control do esforzo pesqueiro e que deberá obrigatoriamente levarse a bordo debidamente dilixenciado.</p>
<p>2. O libro de rexistro de actividade pesqueira que se axusta ao modelo reflectido no anexo I e II desta orde, consta dunha primeira folla onde figuran no anverso os datos identificativos da embarcación e no reverso as sucesivas modificacións que se van producindo no permiso de explotación da embarcación. As follas sucesivas refliten en cada momento a arte ou aparello elixido para faenar.</p>
<p>Artigo 7º.-Rexistro da actividade.</p>
<p>1. Cando un patrón ou armador que teña varias artes no seu permiso de explotación desexe pescar cunha delas diferente á que está usando, solicitará da confraría de pescadores a que estea asociado a inscrición da arte no libro de rexistro da actividade pesqueira.</p>
<p>2. Aquelas embarcacións desprazadas do seu porto base como consecuencia da actividade pesqueira, que desexen cambiar de arte, poderán realizar o trámite de rexistro en calquera confraría cercana ao punto onde se atope a embarcación, logo da acreditación da titularidade do permiso de explotación, e da autorización de despacho da capitanía.</p>
<p>3. En situacións nas que exista imposibilidade de dilixenciado do libro de rexistro por parte da confraría a que se pertence, ou nos supostos de non estar asociado a ningunha confraría, poderá facerse a dilixencia de cambio de arte en calquera das delegacións territoriais ou comarcais da Consellería de Pesca e Asuntos Marítimos, acreditando os mesmos extremos relacionados do punto anterior.</p>
<p>4. Sempre que se rexistre a alternancia, a confraría de pescadores ou delegación comunicará diariamente ao servizo designado pola Dirección Xeral de Recursos Mariños, mediante fax ou calquera medio telemático que permita deixar constancia da comunicación, a relación de embarcacións que cambien de arte, coa expresión do nome e folio da embarcación, nova arte que se vaia empregar e data a partir da cal vai ser efectivo o cambio.</p>
<p>5. Igualmente, aínda non existindo cambio de arte, cunha periodicidade de tres meses, o armador debe rexistrar no libro o mantemento da actividade coa mesma arte.</p>
<p>6. Cando por circunstancias diversas, a embarcación deba permanecer inactiva máis dun mes, o armador comunicará esta incidencia, que se anotará no libro de rexistro do mesmo xeito que os cambios de arte.</p>
<p>Disposicións adicionais</p>
<p>Primeira.-Esta orde, coa excepción da sección segunda, será de aplicación aos barcos doutras comunidades autónomas autorizados a exercer a actividade pesqueira ou marisqueira en augas da Comunidade Autónoma galega. Os trámites oportunos a que se refire a orde serán realizados nas delegacións territoriais da Consellería de Pesca e Asuntos Marítimos.</p>
<p>Segunda.-A aplicación do previsto nesta orde para elección de artes realizarase sen prexuízo das limitacións recollidas na normativa vixente sobre embarcacións pesqueiras, actividade pesqueira e modalidades de pesca.</p>
<p>Terceira.-Dado o esforzo pesqueiro existente na actualidade sobre as diversas especies de moluscos bivalvos, non se poderán incrementar ata que se dispoña o contrario, o raño, a gancha e o angazo, coas que tradicionalmente se vén exercendo o marisqueo desde embarcación.</p>
<p>Cuarta.-Para os efectos de aplicación desta e orde entenderase como zonas costeiras do litoral galego as establecidas no anexo VIII da Orde do 6 de abril de 2004 pola que se regulan os procedementos de expedición e renovación, traslado e transmisión dos permisos de explotación para embarcacións (DOG nº 68, do 7 de abril de 2004).</p>
<p>Quinta.-As artes recollidas nos permisos de explotación das embarcacións de máis de 30 anos, poderán manterse durante a súa vida útil sempre que se acredite de forma oficial que, despois de realizadas reformas ou modernizacións na embarcación, esta segue apta para continuar en activo.</p>
<p>Sexta.-A Consellería de Pesca e Asuntos Marítimos poderá establecer un sistema informatizado de rexistro dos cambios de arte. Con este motivo, con anterioridade ao establecemento da normativa que permita a súa implantación, poderá deseñar un plan piloto que permita verificar a idoneidade do sistema informatizado.</p>
<p>Disposicións transitorias</p>
<p>Primeira.-Mentres non se determinen as artes que deben considerarse non selectivas, non se incrementarán nos permisos de explotación de embarcacións as artes de: racú, boliche, bou de man e bou de vara.</p>
<p>As devanditas artes poderán trasladarse ao permiso de explotación dunha embarcación de nova construción sempre que non varíe o titular do permiso e este conserve a súa actividade laboral.</p>
<p>Nos supostos de transmisión do permiso de explotación de embarcacións que non sexan de nova construción, poderán manterse as mencionadas artes sempre que non varíe o porto base ou se traslade a unha zona onde estea autorizado o seu uso.</p>
<p>De decidirse a extinción ou erradicación definitiva dalgunha desas artes, estas extinguiranse definitivamente co cesamento do titular ou co cambio de embarcación a outra zona onde esas artes non estiveran autorizadas ou estiveran limitadas.</p>
<p>Segunda.-Mantense a consideración da nasa fanequeira como arte declarada a extinguir en consonancia co previsto no Real decreto 410/2001, do 20 de abril, polo que se regula a pesca con artes fixas no caladoiro nacional do cantábrico e noroeste. Esta arte extinguirase cando a embarcación cause baixa definitiva.</p>
<p>Disposición derrogatoria</p>
<p>Queda derrogada a Orde do 9 de abril de 1997 pola que se regula a alternancia de artes para embarcacións que pesquen en augas da Comunidade Autónoma de Galicia.</p>
<p>Disposicións derradeiras</p>
<p>Primeira.-Facúltase o titular da Dirección Xeral de Recursos Mariños para ditar as disposicións necesarias para o desenvolvemento e a aplicación desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 26 de outubro de 2004.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>
<p>ANEXO I</p>
<p>Habilítase o presente Libro de Rexistro da Actividade Pesqueira que consta de... folios.</p>
<p>..., ... de... de 200...</p>
<p>O... (selo)</p>
<p>Nome:... matrícula/folio:...</p>
<p>Armador:...</p>
<p>Censo:... TRB:... Eslora:...</p>
<p>Permiso de explotación:...</p>
<p>Confraría:...</p>
<p>Conforme</p>
<p>O armador</p>
<p>ANEXO II</p>
<table><tbody><tr><td></td></tr>
<tr><td>ARTE/MODALIDADE</td><td>DATA DE INICIO
DE UTILIZACIÓN</td><td>SELO DELEGACIÓN
OU CONFRARÍA</td></tr>
<tr><td></td></tr>
</tbody></table>
<table><tbody><tr><td></td><td></td><td></td></tr>
<tr><td></td></tr>
<tr><td></td><td></td><td></td></tr>
<tr><td></td></tr>
<tr><td></td><td></td><td></td></tr>
<tr><td></td></tr>
<tr><td></td><td></td><td></td></tr>
<tr><td></td></tr>
<tr><td></td><td></td><td></td></tr>
<tr><td></td></tr></tbody></table>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

