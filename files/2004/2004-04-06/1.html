---
date: '2004-04-06'
page: 4
number: 67
agency: 'CONSELLERÍA DA PRESIDENCIA, RELACIÓNS INSTITUCIONAIS E ADMINISTRACIÓN PÚBLICA'
section: III. OUTRAS DISPOSICIÓNS
title: >-
  Orde do 16 de marzo de 2004 pola que se convoca a XIII edición do Premio
  Manuel Colmeiro, orientado a distinguir estudos sobre a Administración pública
  de Galicia.
range: Orde
---
<p>A Orde do 20 de marzo de 1992, pola que se creou o Premio Manuel Colmeiro (DOG núm. 64, do 2 abril), estableceu no seu artigo 2 o seu carácter anual, que acada no ano 2004 a súa décimo terceira edición. Esta convocatoria quere servir de lembranza e de testemuño de homenaxe á figura de Manuel Colmeiro.</p>
<p>En consecuencia, en uso das atribucións que teño conferidas e con fundamento na orde invocada,</p>
<p>DISPOÑO:</p>
<p>Artigo único.-Convócase o Premio Manuel Colmeiro, na súa décimo terceira edición, que se rexerá polas bases que se expresan a seguir:</p>
<p>Primeira.-O dito premio destínase a fomentar e distinguir estudos e traballos sobre a Administración pública de Galicia, desde unha perspectiva xurídica, económica, sociolóxica, etc.</p>
<p>Segunda.-Os estudos e traballos deberán ser inéditos.</p>
<p>Terceira.-Os traballos terán que entregarse en soporte informático feito en calquera dos sistemas usuais de tratamento de textos e tamén impreso en follas A4, a dobre espazo, e contar cunha extensión mínima de cen folios.</p>
<p>Nos traballos non figurará ningún dato persoal e deberá constar exclusivamente o seu título. Xunto co traballo presentarase un sobre pechado dentro do cal figurarán os datos persoais do autor e o título do traballo.</p>
<p>Cuarta.-Os traballos presentaranse na Escola Galega de Administración Pública (polígono das Fontiñas, rúa de Madrid, 2-4º 15707 Santiago de Compostela), e terán de prazo ata o 15 de outubro deste ano.</p>
<p>Quinta.-O exame dos traballos presentados e, se é o caso, a adxudicación do premio corresponderalle a un xurado especial, que estará composto por cinco persoas de recoñecido prestixio no ámbito da Administración pública nomeadas polo conselleiro da Presidencia, Relacións Institucionais e Administración Pública. A composición nominal do xurado farase pública no momento da resolución.</p>
<p>Sexta.-O premio será único e indivisible, e nesta edición estará dotado con 4.510 A.</p>
<p>Se o xurado o coida oportuno, poderá declarar o premio deserto.</p>
<p>Sétima.-A decisión do xurado, que será inapelable, terá lugar o 29 de outubro e notificaráselles a todos os participantes.</p>
<p>A entrega do premio terá lugar na data que se determinará oportunamente.</p>
<p>Oitava.-O importe deste premio e os gastos derivados aboaranse con cargo ás dotacións orzamentarias da EGAP para o ano 2004.</p>
<p>Novena.-A presentación a este premio implicará, no caso de ser galardoado, a cesión polo autor dos dereitos de explotación en favor da EGAP. A compensación económica polos dereitos de explotación que lle puidese corresponder ó autor considerarase incluída na dotación do premio.</p>
<p>Os traballos non premiados seranlles devoltos aos seus autores, logo da petición expresa deles, no prazo de tres meses seguintes ao da data en que lles sexa notificada a decisión do xurado.</p>
<p>Rematado o devandito prazo sen que se solicite a devolución, poderase proceder á súa destrución.</p>
<p>Décima.-A presentación do traballo para o premio implicará a aceptación polos seus autores destas bases.</p>
<p>As incidencias que se poidan presentar nos supostos non previstos nestas bases serán resoltas polo conselleiro da Presidencia, Relacións Institucionais e Administración Pública.</p>
<p>Santiago de Compostela, 16 de marzo de 2004.</p>
<p>Jaime Pita Varela</p>
<p>Conselleiro da Presidencia, Relacións</p>
<p>Institucionais e Administración Pública</p>
<p>CONSELLERÍA DE POLÍTICA TERRITORIAL, OBRAS PÚBLICAS</p>
<p>E VIVENDA</p>

