---
date: '2004-12-01'
page: 16
number: 234
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 276/2004, do 18 de novembro, que modifica o Decreto 153/1989, do 27 de
  xullo, dos órganos reitores das caixas de aforros galegas.
range: Decreto
---
<p>As caixas de aforros, entidades financeiras de natureza fundacional, deben presentar uns órganos de goberno plurais, independentes e representativos dos grupos sociais do seu ámbito territorial de actuación.</p>
<p>O Decreto 153/1989, do 27 de xullo, veu regulando o funcionamento destes órganos de goberno dun xeito óptimo ao longo destes anos. Malia o anterior, a forte expansión fóra dos seus territorios orixinais, levada a cabo por estas entidades nos últimos exercicios, implica que sexa preciso recoller en igualdade de condicións a representación dos sectores sociais radicados fóra de Galicia. Cumprindo o previsto no artigo 2.3º da Lei 31/1985, do 2 de agosto, de regulamentación das normas básicas sobre órganos reitores das caixas de aforros, na súa redacción dada polo artigo 101 da Lei 62/2003, do 30 de decembro, de medidas fiscais, administrativas e da orde social, na presente modificación establécese o principio de igualdade e de proporcionalidade segundo a cifra de depósitos, especificando e aclarando ademais o sistema de cómputo destes.</p>
<p>Recóllense tamén as variacións que na normativa autonómica introduciu a recentemente promulgada Lei 1/2004, do 21 de abril, que modifica as leis das caixas de aforros de Galicia para adaptalas á Lei 44/2002, de medidas de reforma do sistema financeiro, especialmente no referente á clarificación da duración total do mandato nos órganos de goberno, a irrevogabilidade expresa dos cargos e a posibilidade de limitación estatutaria da idade para acceder ao consello de administración.</p>
<p>Na súa virtude, por proposta do conselleiro de Economía e Facenda, de acordo co ditame do Consello Consultivo de Galicia e logo de deliberación do Consello da Xunta de Galicia, na súa reunión do día dezaoito de novembro de dous mil catro,</p>
<p>DISPOÑO:</p>
<p>Artigo 1º</p>
<p>Modifícase o artigo 6 do Decreto 153/1989, do 27 de xullo, dos órganos reitores das caixas de aforros galegas, que queda redactado do seguinte xeito:</p>
<p>«Artigo 6º.-Duración dos cargos.</p>
<p>1. A duración do cargo de conselleiro xeral, vogal do consello de administración e membro da comisión de control será de catro anos.</p>
<p>Os estatutos poderán recoller a reelección, se continuasen cumprindo os requisitos establecidos para o seu nomeamento.</p>
<p>O cómputo do período de reelección será aplicado calquera que sexa o tempo transcorrido entre o cesamento e o novo nomeamento, e o grupo ou os grupos polos que puidese ter levado a representación.</p>
<p>2. A duración total do mandato non poderá superar os 12 anos, calquera que sexa a representación que teña. Cumprido o mandato de 12 anos, de forma continuada ou interrompida, e transcorridos oito anos desde a data mencionada, poderá volver ser elixido nas condicións establecidas na Lei 7/1985, do 17 de xullo, de caixas de aforros galegas.</p>
<p>3. As caixas de aforros realizarán cada dous anos a renovación dos membros que compoñen os órganos reitores, podendo optar entre renovar a metade dos membros representantes de cada un dos grupos sinalados no artigo 27 da Lei 7/1985, do 17 de xullo, ou renovar a totalidade dos representantes de cada dous dos grupos citados que abrangan o 50 por cento da composición total do órgano, de xeito que neste caso os grupos, alternativamente de dous en dous, renoven a totalidade dos seus representantes cada catro anos.</p>
<p>4. Mentres non se cumpra o prazo para o que foron designados, excepto nos casos de renuncia, defunción ou declaración de falecemento ou ausencia legal, o nomeamento dos conselleiros xerais e dos membros do consello de administración será irrevogable salvo, exclusivamente, nos supostos de incompatibilidade sobrevida, perda de calquera dos requisitos exixidos para a designación e o acordo de separación adoptado polo asemblea xeral se se apreciase unha causa xusta.</p>
<p>Entenderase que existe unha causa xusta cando o conselleiro xeral ou o membro do consello de administración incumpra os deberes inherentes ao seu cargo ou prexudique notoriamente coa súa actuación, pública ou privada, o creto, o bo nome ou a actividade da caixa».</p>
<p>Artigo 2º</p>
<p>Modifícase o artigo 9 do Decreto 153/1989, do 27 de xullo, dos órganos reitores das caixas de aforros galegas, que terá a seguinte redacción:</p>
<p>«Artigo 9º.-Distribución de conselleiros xerais entre corporacións locais.</p>
<p>1. Para os efectos da determinación dos conselleiros xerais representantes das corporacións locais, establecerase unha circunscrición única para todo o territorio en que opera cada unha das caixas de aforros galegas.</p>
<p>2. Dous terzos deste grupo de representantes distribuirase entre as corporacións municipais nas cales a caixa teña oficinas, en proporción ao volume de depósitos que supoñan as oficinas da entidade situadas no termo municipal sobre o volume de depósitos total da entidade financeira, segundo o procedemento establecido no número 4 deste artigo.</p>
<p>Para estes efectos, tomaranse os depósitos que teñan a consideración de conta corrente, conta de aforro ou imposición a prazo fixo, correspondentes a persoas físicas. O seu saldo será o correspondente á media do semestre anterior á data en que se realice esta distribución entre as corporacións locais.</p>
<p>3. O terzo restante distribuirase por sorteo público perante notario entre as corporacións municipais en que tamén teñan presenza e que non obtivesen algún representante de acordo co devandito criterio de proporcionalidade.</p>
<p>Os axustes debidos ao redondeo beneficiarán esta quenda de sorteo.</p>
<p>En calquera caso, os estatutos poderán reservar, dentro deste terzo, un representante por deputación provincial, ata un máximo de tres en total.</p>
<p>4. Para establecer a representación correspondente a cada corporación municipal no tramo proporcional indicado de dous terzos, fixarase un cociente resultante de dividir o importe total dos depósitos de cada caixa, segundo o previsto no número 2, entre o número de conselleiros que corresponde a este grupo, unha vez deducidos os que se distribúen por sorteo. A corporación municipal que teña no seu territorio un importe de depósitos igual ou superior ao dito cociente designará os conselleiros xerais que resulten de aplicar a correspondente proporción.</p>
<p>Se o número de conselleiros xerais designados polo procedemento anterior non cubrise a totalidade dos atribuíbles a este tramo, a diferenza ata alcanzalo distribuirase a razón dun conselleiro xeral por municipio, seguindo a orde dos máis próximos ao cociente regulador. No caso de empate, corresponderalle á corporación de maior poboación».</p>
<p>Artigo 3º</p>
<p>Modifícase o segundo parágrafo do artigo 15 do Decreto 153/1989, do 27 de xullo, dos órganos reitores das caixas de aforros galegas, que queda redactado como segue:</p>
<p>«Por cada circunscrición electoral será designado un número de conselleiros xerais proporcional aos seus depósitos, entendendo por estes o indicado no artigo 9.2º, parágrafo segundo, deste decreto».</p>
<p>Artigo 4º</p>
<p>Modifícase o número 4º do artigo 26 do Decreto 153/1989, do 27 de xullo, dos órganos reitores das caixas de aforros galegas, que queda así redactado:</p>
<p>«4. Os membros do consello de administración asistirán á asemblea xeral con voz e voto».</p>
<p>Artigo 5º</p>
<p>Modifícase o artigo 28 do Decreto 153/1989, do 27 de xullo, dos órganos reitores das caixas de aforros galegas, que queda redactado do seguinte xeito:</p>
<p>«Artigo 28º.-Proposta de nomeamento.</p>
<p>Os vogais do consello de administración serán nomeados pola asemblea xeral de entre os membros de cada sector de representación e por proposta da maioría do respectivo sector, do consello de administración ou dun 25 por cento dos membros da asemblea xeral. Non obstante, o nomeamento de vogais representantes das corporacións locais que non teñan a condición de entidade fundadora da caixa poderá recaer, como máximo, en dúas persoas que reúnan os requisitos adecuados de profesionalidade e non sexan conselleiros xerais. Igualmente, o nomeamento dos membros do consello de administración representantes dos impositores poderá recaer nun máximo de tres persoas que reúnan os anteriores requisitos, sempre que esta cifra non supoña acadar o 50 por cento da representación total do sector».</p>
<p>Disposición derradeira</p>
<p>Este decreto entrará en vigor aos vinte días da súa publicación no Diario Oficial de Galicia.</p>
<p>Santiago de Compostela, dezaoito de novembro de dous mil catro.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

