---
date: '2010-01-18'
page: 597
number: 10
agency: ACADEMIA GALEGA DE SEGURIDADE PÚBLICA
section: III. OUTRAS DISPOSICIÓNS
title: >-
  Resolución do 13 de xaneiro de 2010 pola que se convoca un curso básico de
  primeiros auxilios.
range: Resolución
---
<p>Dentro das actividades programadas para o ano 2010, e conforme as funcións atribuídas pola Lei 1/2007, do 15 de xaneiro, dA Academia Galega de Seguridade Pública, anúnciase a convocatoria dun curso básico de primeiros auxilios, que deberá desenvolverse conforme as seguintes bases:</p>
<p>1. Datos da actividade.</p>
<p>Denominación: básico de primeiros auxilios.</p>
<p>Tipo: curso.</p>
<p>Horas lectivas: 20 horas.</p>
<p>Modalidade: presencial.</p>
<p>Obxectivos: coñecer o significado da técnica asistencial, evidenciar dominio na práctica das técnicas de rescate e auxilio e coñecer a importancia de traumatismos, queimaduras, conxelacións, tratamento en caso de infarto, etc, e a súa gravidade, así como clarificar a actuación da policía neste tema.</p>
<p>Contido:</p>
<p>-Traumatismos craneoencefálicos e da columna.</p>
<p>-Traumatismos toraco-abdominais.</p>
<p>-Fracturas, escordaduras e contusións.</p>
<p>-Conxelación.</p>
<p>-Primeiros auxilios. Hemorraxias. Hemostasia. Feridas.</p>
<p>-O infarto. A anxina de peito, etc.</p>
<p>2. Desenvolvemento da convocatoria.</p>
<p>Destinatarios: persoal dos corpos de policía local de Galicia e da unidade do CNP adscrita á Comunidade Autónoma de Galicia.</p>
<p>Prazas: 27 prazas.</p>
<p>3. Solicitudes de participación.</p>
<p>Prazo de inscrición e presentación: o prazo para a inscrición e presentación de solicitudes de participación rematará o día 9 de febreiro de 2010.</p>
<p>Para inscribirse os/as solicitantes formalizarán a solicitude de participación que se encontra na páxina web da Agasp <a href="http://agasp.xunta.es">http://agasp.xunta.es</a>, na alínea Actividades formativas, cursos con inscrición aberta, non sendo admisibles outros modelos de solicitude, e remitirana telematicamente.</p>
<p>Esta mesma solicitude, unha vez remitida a través da web, deberán imprimila, asinala o/a solicitante e obter tamén a sinatura da autoridade do concello da que dependan, enviándoa á Academia Galega de Seguridade Pública, avenida da Cultura, s/n 36680 A Estrada, a través do fax 886 20 61 22, por correo postal ou segundo o previsto no artigo 38.4º da Lei 30/1992, do 26 de novembro, de réxime xurídico das administracións públicas e procedemento administrativo común.</p>
<p>Listaxe de solicitudes seleccionadas: o día 12 de febreiro de 2010 a Academia Galega de Seguridade Pública publicará no taboleiro de anuncios e no sitio web <a href="http://agasp.xunta.es, as solicitudes de participación que resultaren seleccionadas segundo os criterios previstos no artigo 20 do Regulamento de réxime interior da Agasp (Orde do 4 de febreiro de 2009. DOG nº 30, do 12 de febreiro">http://agasp.xunta.es, as solicitudes de participación que resultaren seleccionadas segundo os criterios previstos no artigo 20 do Regulamento de réxime interior da Agasp (Orde do 4 de febreiro de 2009. DOG nº 30, do 12 de febreiro</a>), en relación co artigo 45 do Decreto 246/2008, do 16 de outubro, polo que se desenvolve a Lei 4/2007, de coordinación de policías locais.</p>
<p>Obrigas das persoas seleccionadas: as persoas que resulten seleccionadas, teñen a obriga de participar no desenvolvemento da actividade, agás que comunicasen a súa imposibilidade de asistencia con cando menos 48 horas de antelación ao comezo desta. A dita renuncia deberase comunicar por escrito á Agasp, por correo electrónico no enderezo formación.agasp@xunta.es ou por fax ao número 886 20 61 22.</p>
<p>Noutro caso serán excluídas automaticamente da selección para as dez seguintes actividades que se convoquen, para as que reúna os requisitos exixidos de participación (artigos 18 e 21 do Regulamento de réxime interior da Agasp, en relación co artigo 46 do Decreto 243/2008, do 16 de outubro).</p>
<p>4. Desenvolvemento da actividade.</p>
<p>Lugar: sede da Academia Galega de Seguridade Pública.</p>
<p>Horario: das 16.00 ás 21.00 horas.</p>
<p>Data de comezo: 22 de febreiro de 2010.</p>
<p>Data de remate: 25 de febreiro de 2010.</p>
<p>Certificado de asistencia: ao remate da actividade entregaráselle un certificado de asistencia a aquelas persoas que acrediten a súa participación continuada nesta.</p>
<p>5. Baremación da actividade.</p>
<p>Para os efectos do previsto nos anexos II e III da Orde do 28 de xaneiro de 2009 da Consellería de Presidencia, Administracións Públicas e Xustiza, publicada no DOG do 2 de febreiro de 2009, esta actividade terá unha baremación de 0,300 puntos.</p>
<p>6. Dereitos e deberes do alumnado participante.</p>
<p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado por orde da Consellería de Presidencia, Administracións Públicas e Xustiza, do 4 de marzo de 2009 (DOG nº 30, do 12 de febreiro de 2009).</p>
<p>7. Modificacións e incidencias.</p>
<p>A Academia Galega de Seguridade Pública poderá modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
<p>A Estrada, 13 de xaneiro de 2010.</p>
<p>José Carlos García Bouzas</p>
<p>Director xeral da Academia Galega de Seguridade Pública</p>

