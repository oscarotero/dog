---
date: '2000-06-06'
id: B35E
page: 8667
number: 109
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 22 de maio de 2000 pola que se reabre o prazo de presentación de
  solicitudes e se modifica a contía e o período de realización de dúas bolsas
  para formación en temas de investigación mariña de técnicos especialistas en
  formación profesional de segundo grao e ciclos formativos de grao superior,
  convocadas no anexo V da Orde do 6 de marzo de 2000 (DOG do 13 de marzo).
range: Orde
url: 'https://www.xunta.gal/dog/Publicados/2000/20000606/AnuncioB35E_gl.html'
---
<p>A orde conxunta da Consellería da Presidencia e Administración Pública e da Consellería de Pesca, Marisqueo e Acuicultura do 6 de marzo de 2000, pola que se aproban as bases que rexerán as convocatorias de axudas e de bolsas correspondentes ó Programa de Investigación Mariña do Plan Galego de Investigación e Desenvolvemento Tecnolóxico, no seu anexo V convocaba bolsas para formación en temas de investigación mariña de técnicos especialistas en formación profesional de segundo grao e ciclos formativos de grao superior (DOG do 13 de marzo).</p>
<p>De conformidade co disposto na base 8 do anexo V, por resolución conxunta da Secretaría de Xeral de Investigación e Desenvolvemento e da Dirección Xeral de Formación Pesqueira e Investigación, do 9 de maio de 2000, adxudicáronse as devanditas bolsas, declarándose deserta a bolsa dirixida a técnicos superiores en administración de sistemas informáticos ou técnicos superiores en desenvolvemento de aplicacións informáticas ó non presentarse solicitudes á convocatoria e, así mesmo, producíndose outra vacante nas bolsas dirixidas a técnicos especialistas en análise e procesos básicos por renunciaren a ela tódolos candidatos seleccionados.</p>
<p>DISPONSE:</p>
<p>Artigo 1º</p>
<p>Reábrese o prazo de presentación de solicitudes de:</p>
<p>-1 bolsa para técnicos superiores en administración de sistemas informáticos ou técnicos superiores en desenvolvemento de aplicacións informáticas. Centro de realización: Centro de Investigacións Mariñas.</p>
<p>-1 bolsa para técnicos especialistas en análise e procesos básicos. Centro de realización: Centro de Investigacións Mariñas convocadas por orde conxunta da Consellería da Presidencia e Administración Pública e da Consellería de Pesca, Marisqueo e Acuicultura do 6 de marzo de 2000 (DOG nº 50, do 13 de marzo).</p>
<p>O prazo de presentación de solicitudes será de 20 días hábiles contados a partir do día seguinte ó da publicación desta orde no Diario Oficial de Galicia.</p>
<p>Se a documentación achegada estivese incompleta requirirase o solicitante para que no prazo de dez días complete ou emende as deficiencias observadas, coa advertencia de que, de non o facer, se considerará que desistiu da súa solicitude, procedéndose conforme o disposto no artigo 71 da Lei 30/1992, modificada pola Lei 4/1999.</p>
<p>Artigo 2º</p>
<p>A duración destas bolsas é de 10 meses comprendidos entre xullo de 2000 e abril de 2001, e poderá ser prorrogada por un novo período de 12 meses.</p>
<p>A prórroga farase na mesma forma e condicións que se establecen no anexo V da citada Orde do 6 de marzo.</p>
<p>Artigo 3º</p>
<p>Para estas bolsas destinarase ata un máximo de 1.791.000 ptas. con cargo á aplicación orzamentaria 12.04.432.A.480.0 dos orzamentos xerais da Comunidade Autónoma dos anos 2000 e 2001 (1.080.000 ptas. no ano 2000 e 711.000 ptas. no ano 2001).</p>
<p>O importe das bolsas incluirá:</p>
<p>-Unha asignación mensual de oitenta mil pesetas nas que se aplicará a correspondente retención fiscal.</p>
<p>-Seguro de asistencia médica e seguro combinado de accidentes que se imputará á mesma aplicación orzamentaria que a bolsa.</p>
<p>Disposición derradeira</p>
<p>A esta convocatoria seranlle de aplicación as restantes normas relacionadas no anexo V da Orde do 6 de marzo de 2000.</p>
<p>Santiago de Compostela, 22 de maio de 2000.</p>
<p>Jaime Pita VarelaAmancio Landín Jaráiz</p>
<p>Conselleiro da Presidencia Conselleiro de Pesca, Marisqueo</p>
<p>e Administración Pública   e Acuicultura</p>

