---
date: '2012-05-18'
id: CA05-160512-0001
page: 18799
number: 94
agency: Consellería de Traballo e Benestar
section: III. Outras disposicións.
title: >-
  ORDE do 16 de maio de 2012 pola que se amplía o prazo para a presentación do
  proxecto anual de servizos sociais comunitarios municipais no exercicio 2012.
range: Orde
url: >-
  https://www.xunta.gal/dog/Publicados/2012/20120518/AnuncioCA05-160512-0001_gl.html
---
<p>O Decreto 99/2012, do 16 de marzo, polo que se regulan os servizos sociais comunitarios e o seu financiamento, publicado no <em>Diario Oficial de Galicia</em> do 30 de marzo de 2012, establece, na súa disposición derradeira primeira, un prazo dun mes, desde a súa entrada en vigor, para a presentación do proxecto anual de servizos sociais comunitarios municipais ao que se refiren os seus artigos 43 e seguintes. En consecuencia, este prazo remata o vindeiro 30 de abril de 2012.</p>
    <p>Este ano 2012 foi necesario actualizar a aplicación informática posta en marcha o pasado ano 2011 para facilitar a tramitación deste procedemento de cofinanciamento dos servizos sociais municipais, para os efectos de adaptar a súa transformación, desde o esquema anterior dun procedemento de concesión de subvencións, á súa regulación actual, ao abeiro do antedito decreto, como un procedemento de asignación de financiamento mediante transferencias finalistas. A través desta aplicación informática teñen que elaborar necesariamente os formularios para a presentación do dito proxecto anual de servizos sociais comunitarios municipais mediante o cal as corporacións solicítanlle financiamento para a prestación dos servizos sociais comunitarios da súa competencia.</p>
    <p>A causa de problemas técnicos e a certo retraso no desenvolvemento da aplicación informática derivado da complexidade deste procedemento, esta aplicación informática non puido estar dispoñible, o que deu lugar á publicación dunha orde para a ampliación do devandito prazo no <em>Diario Oficial de Galicia</em> do pasado 27 de abril (DOG núm. 81, do 27 de abril de 2012. Corrección de erros n.º 82, do 30 de abril de 2012), a Orde do 25 de abril de 2012 pola que se amplía o prazo para a presentación do proxecto anual de servizos sociais comunitarios municipais no exercicio 2012.</p>
    <p>Debido á persistencia dalgúns problemas técnicos no seu despregue, a dita aplicación informática aínda non está dispoñible, polo que, tendo en conta que o prazo ampliado está cerca de rematar, cómpre ampliar novamente o dito prazo de presentación do proxecto anual de servizos sociais comunitarios municipais neste exercicio 2012 para os efectos de compensar estas deficiencias e de garantir que as corporacións locais poidan entregar o seu proxecto anual de servizos sociais comunitarios municipais dentro de prazo.</p>
    <p>Por todo anterior, de conformidade coa disposición derradeira segunda do Decreto 99/2012, do 16 de marzo, polo que se regulan os servizos sociais comunitarios e o seu financiamento, que faculta a persoa titular da consellería competente no sistema galego de servizos sociais para ditar no ámbito das súas competencias cantas disposicións sexan precisas para o desenvolvemento e aplicación do presente decreto, e en concreto para o desenvolvemento mediante orde dos aspectos procedimentais relativos ao financiamento dos servizos sociais comunitarios das corporacións locais, e en uso das facultades que teño atribuídas pola Lei 1/1983, do 22 de febreiro, de normas reguladoras da Xunta e da súa Presidencia, desenvolvida polo Decreto 1/2012, do 3 de xaneiro, polo que se modifica a estrutura orgánica da Xunta de Galicia, e o Decreto 109/2012, do 22 de marzo, polo que se establece a estrutura orgánica da Consellería de Traballo e Benestar,</p>
    <h2>DISPOÑO:</h2>
    <p>Artigo único. </p>
    <p>Amplíase o prazo para a presentación do proxecto anual de servizos sociais comunitarios municipais no presente exercicio orzamentario 2012 en 15 días hábiles a partir do día seguinte ao 19 de maio.</p>
    <p>Disposición derradeira única.</p>
    <p>A presente disposición entrará en vigor o mesmo día da súa publicación.</p>
    <p>Santiago de Compostela, 16 de maio de 2012.</p>
    <footer><p>Beatriz Mato Otero<br>Conselleira de Traballo e Benestar</p></footer>

