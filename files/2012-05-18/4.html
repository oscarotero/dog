---
date: '2012-05-18'
id: C3C1-110512-0005
page: 18718
number: 94
agency: 'Consellería de Presidencia, Administracións Públicas e Xustiza'
section: III. Outras disposicións.
title: >-
  RESOLUCIÓN do 11 de maio de 2012,  da Secretaría Xeral da Emigración,  pola
  que se modifica a Resolución do 28 de decembro de 2011,  pola que se
  establecen as bases reguladoras e se convocan as subvencións correspondentes a
  programas de actuación en favor das comunidades galegas no exterior para o
  exercicio de 2012.
range: Resolución
url: >-
  https://www.xunta.gal/dog/Publicados/2012/20120518/AnuncioC3C1-110512-0005_gl.html
---
<p>A Secretaría Xeral da Emigración, segundo o disposto no Decreto 325/2009, do 18 de xuño, de estrutura orgánica dos órganos superiores dependentes da Presidencia da Xunta de Galicia, é o órgano da Administración da Comunidade Autónoma ao que lle corresponden as competencias en materia de desenvolvemento da Lei 4/1983, do 15 de xuño, de recoñecemento de galeguidade, relacións coas comunidades galegas no exterior e política inmigratoria e de retorno en Galicia.</p>
    <p>A disposición adicional segunda do referido Decreto 325/2009, do 18 de xuño, desconcentra no secretario xeral da Emigración a competencia para a aprobación das bases, a convocatoria e a resolución das axudas e subvencións do seu respectivo ámbito de competencia.</p>
    <p>No Diario Oficial de Galicia n.º 10, do 16 de xaneiro de 2012, publicouse a Resolución do 28 de decembro de 2011, da Secretaría Xeral da Emigración, pola que se establecen as bases reguladoras e se convocan as subvencións correspondentes a programas de actuación en favor das comunidades galegas no exterior para o exercicio de 2012.</p>
    <p>A convocatoria, no seu artigo 4, destina un crédito total de 750.000 €, con cargo á aplicación orzamentaria 04.50.312C.481.0 -Axudas a entidades no ámbito das migracións-.</p>
    <p>A Lei 2/2011, do 16 de xuño, de disciplina orzamentaria e sustentabilidade financeira, establece que as actuacións dos axentes incluídos no ámbito de aplicación desta lei garantirán a sustentabilidade financeira das súas finanzas ao longo do ciclo económico.</p>
    <p>Igualmente, o artigo 57 do Decreto lexislativo 1/1999, do 7 de outubro, polo que se aproba o texto refundido da Lei de réxime financeiro e orzamentario de Galicia, establece que non poderán adquirirse compromisos de gasto por contía superior ao importe dos créditos que figuren nos estados de gastos.</p>
    <p>Na actualidade, a situación económica exixe a necesidade de acadar un equilibrio entre ingresos e gastos, polo que cómpre efectuar un axuste nos créditos inicialmente asignados aos diferentes centros de gasto que conforman os orzamentos da Comunidade Autónoma de Galicia.</p>
    <p>Por iso, e de acordo co principio de austeridade que preside a actuación da Administración pública, é preciso efectuar unha modificación na convocatoria antes mencionada, que permita un axuste do crédito previsto e adaptalo ás novas posibilidades orzamentarias, coa finalidade de manter o rigor e estabilidade das contas. </p>
    <p>En virtude do exposto e de acordo co establecido na Lei 9/2007, do 13 de xuño, de subvencións de Galicia, no Decreto 11/2009, do 8 de xaneiro, polo que se aproba o seu regulamento, así como nos preceptos básicos da Lei 38/2003, do 17 de novembro, xeral de subvencións e no Real decreto 887/2006, polo que se aproba o Regulamento xeral de subvencións, e en virtude das atribucións que me foron conferidas, </p>
    <h2>DISPOÑO:</h2>
    <p>Artigo 1.</p>
    <p>Modifícase o parágrafo primeiro do artigo 4 da Resolución do 28 de decembro de 2011, pola que se establecen as bases reguladoras e se convocan as subvencións correspondentes a programas de actuación en favor das comunidades galegas no exterior para o exercicio de 2012, quedando a súa redacción como segue:</p>
    <p>«1. Para a concesión das axudas previstas nesta resolución resérvase inicialmente un crédito total de 650.000 € con cargo á aplicación orzamentaria 04.50.312C.481.0-Axudas a entidades no ámbito das migracións, dos orzamentos xerais da Comunidade Autónoma de Galicia para para o ano 2012. Poderá incrementarse a devandita contía de acordo coas dispoñibilidades orzamentarias e, como consecuencia, das circunstancias sinaladas no artigo 30.2 do Decreto 11/2009, do 8 de xaneiro. A dita contía distribuirase entre os programas da maneira que segue:</p>
    <p>• Programa 1: axudas para o financiamento dos gastos de funcionamento das entidades galegas no exterior, 180.000 €.</p>
    <p>• Programa 2: axudas ás entidades galegas no exterior para proxectos culturais, socioasistenciais, promovidos pola xuventude e accións informativas, 470.000 €.</p>
    <p>De existir remanente nalgún dos dous programas, poderá ser redistribuído pasando a incrementar a consignación do outro programa».</p>
    <p>Disposición derradeira.</p>
    <p>Esta resolución entrará en vigor o día seguinte ao da súa publicación no Diario Oficial de Galicia.</p>
    <p>Contra esta resolución, que é definitiva en vía administrativa, cabe interpoñer potestativamente recurso de reposición ante o secretario xeral da Emigración, no prazo dun mes contado a partir do día seguinte ao da súa publicación no Diario Oficial de Galicia.</p>
    <p>Así mesmo, poderá interpoñerse recurso contencioso-administrativo ante o Tribunal Superior de Xustiza de Galicia, no prazo de dous meses contados a partir do día seguinte ao da súa publicación no Diario Oficial de Galicia.</p>
    <p>Santiago de Compostela, 11 de maio de 2012.</p>
    <footer><p>J. Santiago Camba Bouzas<br>Secretario xeral da Emigración</p></footer>

