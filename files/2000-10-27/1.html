---
date: '2000-10-27'
id: 12DBA
page: 14
number: 209
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 17 de outubro de 2000 pola que se regula o procedemento de obtención
  das certificacións profesionais para a extracción de recursos mariños con
  técnicas de mergullo na Comunidade Autónoma de Galicia.
range: Orde
url: 'https://www.xunta.gal/dog/Publicados/2000/20001027/Anuncio12DBA_gl.html'
---
<p>O Decreto 210/2000, do 21 de xullo, regula as certificacións profesionais para a extracción de recursos mariños con técnicas de mergullo, sendo indispensable dotalo dunha regulación xeral de carácter administrativo que recolla os diversos aspectos técnicos e de formación, que permitan un adecuado desenvolvemento delas e da actividade derivada.</p>
<p>A extracción de recursos mariños con técnicas de mergullo é unha actividade con presencia significativa no litoral de Galicia, afectando a especies como a navalla, o ourizo, as algas, os vermes mariños e algunha outra especie que producen rendas importantes para os pescadores que a eles se dedican.</p>
<p>A especificidade da dedicación destes pescadores a esta actividade, tanto no que se refire á súa exclusiva dedicación á pesca con esta única modalidade como en alternacia con outras modalidades de pesca, aconsella adapta-la formación destes profesionais á actividade que realizan e non incluír outras que non figuran na súa perspectiva vital, centrándose naquelas técnicas que vaian utilizar, nas normas de seguridade que deben aplicar e nos coñecementos de pesca que afecten o seu traballo.</p>
<p>Por outra parte, o risco que leva consigo a práctica de inmersión e o desenvolvemento dos traballos, fan que a normativa se oriente a minimizar este, tendo en conta, en primeiro lugar, a seguridade do recolector, polo que se establecen as condicións de saúde do aspirante que deben manterse ó longo da súa vida profesinal, para o cal ademais do exame médico e de avaliación psicolóxica iniciais se fai necesario establece-las correspondentes revisións periódicas.</p>
<p>Por outra parte, a posibilidade que estas técnicas ofrecen para a explotación dos recursos e o risco de sobreexplotación que leva consigo, obriga a incluír nos programas formativos temas de pesca responsable e xestión dos recursos que posibiliten unha explotación sostible dos ditos recursos.</p>
<p>Unha vez que o citado decreto determina que a Consellería de Pesca, Marisqueo e Acuicultura desenvolverá o seu contido, preténdese con esta orde establecer todo o corpo normativo necesario para a obtención das certificacións profesionais.</p>
<p>Polo exposto e na súa virtude, esta consellería</p>
<p>DISPÓN:</p>
<p>Capítulo I</p>
<p>Obxecto</p>
<p>Artigo 1º</p>
<p>A obtención das certificacións profesionais para a extracción de recursos mariños con técnicas de</p>
<p>mergullo creadas polo Decreto 210/2000, do 21 de xullo, realizarase consonte o establecido na presente orde.</p>
<p>Capítulo II</p>
<p>Das certificacións e a súa obtención</p>
<p>Artigo 2º</p>
<p>As certificacións profesionais para a extracción de recursos mariños con técnicas de mergullo que poden obterse en Galicia son:</p>
<p>1. Recolector en apnea.</p>
<p>2. Recolector submarino.</p>
<p>Artigo 3º</p>
<p>Para obter unha certificación profesional para a extracción de recursos mariños con técnicas de mergullo os aspirantes deberán inscribirse e realizar un curso de formación, superando á súa terminación unha proba de coñecementos ante un tribunal designado pola Consellería de Pesca, Marisqueo e Acuicultura nos termos establecidos na presente orde.</p>
<p>Artigo 4º</p>
<p>Consonte co establecido no Decreto 210/2000, do 21 de xullo, para poder optar a unha certificación profesional para a extracción de recursos mariños con técnicas de mergullo é necesario reunir condicións físicas acordes coas características da actividade, polo que para o acceso ó curso o aspirante deberá reuni-los seguintes requisitos:</p>
<p>1. Ter cumpridos 18 anos de idade. No caso de aspirar á de recolector en apnea, ter 16 anos cumpridos e posuír autorización do pai, nai ou titor acreditada documentalmente.</p>
<p>2. Te-la ensinanza académica obrigatoria.</p>
<p>3. Supera-lo exame médico de aptitude para o mergullo segundo o establecido no anexo IX da orde da Consellería de Pesca, Marisqueo e Acuicultura do 23 de abril de 1999 (DOG nº 90, do 12 de maio).</p>
<p>4. Supera-las probas físicas que se determinan no seu contido e mínimos no anexo III.</p>
<p>Artigo 5º</p>
<p>Os aspirantes a unha certificación profesional para a extracción de recursos mariños con técnicas de mergullo, están obrigados a asistir ó curso de formación, sendo necesaria a realización da totalidade das prácticas e a asistencia de alomenos o 80% das horas de formación teórica para acceder á proba de avaliación final.</p>
<p>Artigo 6º</p>
<p>A programación xeral, contidos teóricos e prácticos dos cursos de formación para cada unha das certificacións son as establecidas no anexo IV.</p>
<p>Artigo 7º</p>
<p>A proba de coñecementos final do curso e a avaliación de aptitude será realizada por un tribunal designado pola Dirección Xeral de Formación Pesqueira e Investigación, de acordo co Decreto 428/1993, do 17 de decembro, que estará formado por tres docentes, un dos cales actuará en calidade de presidente e outro de secretario, e polo mergullador instructor profesional director do curso.</p>
<p>Capítulo III</p>
<p>Das acreditación persoais do recolector</p>
<p>Artigo 8º</p>
<p>Os aspirantes que superasen a avaliación co resultado de aptitude poderán solicita-la súa acreditación.</p>
<p>Artigo 9º</p>
<p>As acreditacións de recolector en apnea e de recolector submarino, serán emitidas pola Dirección Xeral de Formación Pesqueira e Investigación a través do seu Negociado de Titulacións Náutico-Pesqueiras e rexistradas no Rexistro de Titulacións Náutico-Pesqueiras existente.</p>
<p>Artigo 10º</p>
<p>As acreditacións de recolector en apnea e de recolector submarino emitiranse en formato tarxeta de PVC e corresponderanse co modelo e características que se establecen no anexo II.</p>
<p>As tarxetas serán renovadas cada 5 anos, debendo achegarse para a dita renovación certificado médico de aptitude para o mergullo segundo o establecido no anexo IX da orde da Consellería de Pesca, Marisqueo e Acuicultura do 23 de abril de 1999 (DOG nº 90, do 12 de maio).</p>
<p>Artigo 11º</p>
<p>Os interesados que, despois de supera-las probas de aptitude desexen que se lles emita a correspondente acreditación, deberán solicitalo por escrito acompañando a seguinte documentación:</p>
<p>1. Solicitude debidamente cuberta segundo o modelo do anexo I.</p>
<p>2. 1 fotografía recente de tamaño carné, co nome escrito ó dorso.</p>
<p>3. Fotocopia compulsada do documento nacional de identidade.</p>
<p>4. Xustificante de pagamento das correspondentes taxas.</p>
<p>5. Certificado médico de aptitude para o mergullo segundo o establecido no anexo IX da orde da Consellería de Pesca, Marisqueo e Acuicultura do 23 de abril de 1999 (DOG nº 90, do 12 de maio), sempre que teña transcorrido máis dun ano desde a superación da proba de aptitude.</p>
<p>Artigo 12º</p>
<p>En caso de extravío, roubo ou destrucción física da tarxeta poderá expedirse un duplicado que man</p>
<p>terá a data de caducidade que correspondera ó orixinal. Na nova tarxeta emitida para substituí-la orixinal farase constar que é duplicado do orixinal.</p>
<p>Artigo 13º</p>
<p>A renovación das acreditacións de recolector en apnea e de recolector submarino será solicitada polos interesados no último trimestre da súa vixencia.</p>
<p>Artigo 14º</p>
<p>A renovación e emisión do duplicado será realizada por solicitude do interesado que achegará a documentación indicada no artigo 10º.</p>
<p>Capítulo IV</p>
<p>Da realización dos cursos</p>
<p>Artigo 15º</p>
<p>Os cursos para a obtención das certificacións profesionais para a extracción de recursos mariños con técnicas de mergullo serán dirixidos e impartidos por un mergullador instructor profesional coa colaboración do persoal necesario. As dotacións mínimas de persoas e a súa titulación así como o número máximo de alumnos por curso axustarase ó disposto no anexo V.</p>
<p>Artigo 16º</p>
<p>Correspóndelle ó mergullador instructor profesional, como responsable do curso, adopta-las medidas necesarias para un correcto aproveitamento das ensinanzas e para garantir en cada momento o necesario nivel de seguridade ó participantes. Dirixirá e coordinará as prácticas, asegurándose que se conta co material necesario para a súa realización nas debidas condicións de seguridade, e elaborará un procedemento de actuación de emerxencia e un dispositivo de evacuación para poder poñer en práctica en caso de accidente.</p>
<p>Disposición adicional</p>
<p>Única.-A práctica por un pescador profesional de inmersións para recolectar ou extraer recursos mariños realizarase de acordo co establecido nas Normas de seguridade para o exercicio de actividades subacuáticas establecidas por orde do Ministerio de Fomento do 14 de outubro de 1997 (BOE nº 280, do 22 de novembro).</p>
<p>Disposicións derradeiras</p>
<p>Primeira.-A presente orde entrará en vigor o día seguinte ó da súa publicación na Diario Oficial de Galicia.</p>
<p>Segunda.-Facúltase a Dirección Xeral de Formación Pesqueira e Investigación para a publicación daquelas disposicións necesarias para o desenvolvemento da presente orde.</p>
<p>Santiago de Compostela, 17 de outubro de 2000.</p>
<p>P.D. (Orde 17-12-1997,</p>
<p>DOG nº 246, do 22 de decembro)</p>
<p>Juan José Álvarez Pérez</p>
<p>Secretario xeral da Consellería de Pesca,</p>
<p>Marisqueo e Acuicultura</p>
<p>ANEXO II</p>
<p>Modelos e características das acreditacións de recolector a mergullo.</p>
<p>As certificacións de mergullo profesional responderán ó modelo que corresponda coas seguintes características:</p>
<p>Material: PVC (cloruro de vinilo) laminado ou equivalente.</p>
<p>Tamaño: 85,69 mm longo por 53,98 mm de largo.</p>
<p>Grosor: 0,76 mm.</p>
<p>Suxeitas ás normas ISO 7810 y 7811.</p>
<p>Fotografía: integrada por dixitalización a cor.</p>
<p>Anverso: fondo azul (Pantone Process Cyan 2) e branco; impresión en negro.</p>
<p>Reverso: fondo branco con escudo de Galicia en azul; impresión en negro.</p>
<p>ANEXO III</p>
<p>Probas físicas que deben supera-los aspirantes a unha certificación profesional para a extracción de recursos pesqueiros con técnicas de mergullo para inscribirse nos cursos de formación.</p>
<p>As probas que deben supera-los aspirantes son:</p>
<p>1. Recolector en apnea.</p>
<p>Probas específicas:</p>
<p>Supera-las seguintes probas físicas en piscina ou augas superficiais (menos de 2 m).</p>
<p>1. Facer unha apnea de 1 minuto.</p>
<p>2. Nadar 400 metros braza.</p>
<p>2. Recolector submarino.</p>
<p>Probas específicas:</p>
<p>Supera-las seguintes probas físicas en piscina.</p>
<p>1. Nadar estilo libre de forma continuada 100 m.</p>
<p>Esta proba realizarase en piscina con bañador e anteollos de piscina unicamente.</p>
<p>Estarán exentos de efectua-las probas físicas de acceso ó curso de recolector submarino aqueles candidatos que xa estean en posesión do título de recolector en apnea.</p>
<p>2. Supera-lo test de compresión e tolerancia ó osíxeno hiperbárico.</p>
<p>-5 minutos a 50 m.c.a. en cámara hiperbárica respirando aire.</p>
<p>-30 minutos a 18 m.c.a. respirando osíxeno medicinal.</p>
<p>ANEXO IV</p>
<p>Programas de formación para cada certificación.</p>
<p>O programa de formación de cada certificación axustarase ó seguinte deseño curricular:</p>
<p>1. Recolector en apnea.</p>
<p>Obxectivo xeral.</p>
<p>Realizar traballos de extracción e recursos mariños de maneira segura, competente e responsable ata</p>
<p>unha profundidade de 10 metros, utilizando exclusivamente técnicas de mergullo en apnea.</p>
<p>Obxectivos específicos.</p>
<p>-Coñece-los parámetros físicos elementais que rexen o mergullo en apnea.</p>
<p>-Coñecer e utilizar con seguridade o equipo de mergullo en apnea.</p>
<p>-Coñecer e realiza-los procedementos laborais e especialmente os de seguridade.</p>
<p>-Traballar en equipo.</p>
<p>-Coñece-los accidentes máis comúns nesta actividade e a súa prevención.</p>
<p>-Realizar primeiros auxilios.</p>
<p>-Realizar procedementos de emerxencia e evacuación.</p>
<p>-Desenvolver unha conciencia responsable ante os recursos mariños.</p>
<p>Contidos.</p>
<p>Teóricos:</p>
<p>1. Física aplicada ó mergullo en apnea.</p>
<p>-A presión.</p>
<p>-Lei de Boyle-Mariotte. Aplicación práctica.</p>
<p>2. O equipo de protección individual para a práctica do mergullo en apnea.</p>
<p>-A máscara.</p>
<p>-O tubo respiratorio.</p>
<p>-O traxe, escarpíns, etc.</p>
<p>-O cinto de lastre.</p>
<p>-As aletas.</p>
<p>-O coitelo.</p>
<p>-As luvas.</p>
<p>-A boia.</p>
<p>3. Técnicas de inmersión en apnea.</p>
<p>-Preparación previa á inmersión.</p>
<p>-O descenso: técnicas de inmersión, golpe de ril, etc.</p>
<p>-Manobras máis frecuentes de compensación dos oídos.</p>
<p>-A navegación baixo a auga, en apnea.</p>
<p>-O ascenso. Precaucións e seguridade.</p>
<p>-A inmersión en parellas.</p>
<p>4. Anatomía e fisioloxía humana elemental.</p>
<p>-O sistema respiratorio.</p>
<p>-O sistema circulatorio.</p>
<p>5. Fisiopatoloxía da inmersión en apnea.</p>
<p>-Barotraumas.</p>
<p>-Accidentes biofísicos.</p>
<p>-Accidentes debidos á fauna mariña.</p>
<p>-Accidentes laborais motivados por axentes externos.</p>
<p>6. Primeiros auxilios.</p>
<p>-Técnicas de rescate do accidentado.</p>
<p>-Técnicas de reanimación cardiopulmonar.</p>
<p>-Procedementos de emerxencia e evacuación.</p>
<p>-Hemorraxias.</p>
<p>-Actuación ante un proceso alérxico motivado pola fauna mariña.</p>
<p>-A caixa de urxencias.</p>
<p>7. Procedementos de traballo. Seguridade e saúde laboral.</p>
<p>-Normas de seguridade para a práctica de actividades subacuáticas de aplicación.</p>
<p>-O xefe do equipo.</p>
<p>-Equipos de protección individual en terra, a bordo e baixo a auga.</p>
<p>-Planificación do traballo. O traballo en equipo.</p>
<p>-A embarcación de apoio. Funcións.</p>
<p>-Sinalización das zonas de traballo.</p>
<p>-Elaboración do plan de emerxencias e de evacuación.</p>
<p>-As comunicacións.</p>
<p>-Normas elementais para a prevención da saúde e de hixiene persoal.</p>
<p>8. A extracción de recursos responsable.</p>
<p>-Os recursos pesqueiros. A pesca responsable. Aplicacións á actividade dos mariscadores en apnea.</p>
<p>-Breves referencias da bioloxía das especies que se van extraer.</p>
<p>-Normativa marítimo-pesqueira autonómica aplicable.</p>
<p>Prácticos:</p>
<p>1. En terra.</p>
<p>-Mantemento e reparación elemental do equipo.</p>
<p>-Técnicas correctas de respiración e de preparación para a apnea.</p>
<p>-Técnicas de reanimación cardiopulmonar.</p>
<p>2. En piscina ou augas confinadas (profundidade menor de 2 m).</p>
<p>-Equiparse correctamente.</p>
<p>-Técnicas de entrada na auga.</p>
<p>-Técnica correcta de aleteo.</p>
<p>-Navegación en superficie:</p>
<p>-Boca abaixo co tubo respiratorio e máscara.</p>
<p>-De costas.</p>
<p>-Boca abaixo co tubo e sen máscara.</p>
<p>-Técnicas de inmersión: o golpe de ril.</p>
<p>-Navegación baixo a auga.</p>
<p>-Remolque do compañeiro.</p>
<p>-Coloca-la máscara baixo a auga.</p>
<p>-Técnicas de relaxación baixo a auga.</p>
<p>-Percorridos crecentes.</p>
<p>3. No mar (en profundidades crecentes ata 10 m).</p>
<p>-Percorridos en superficie.</p>
<p>-Realización dunha simulación dun procedemento de recuperación, rescate e evacuación dun mergullador en apnea accidentado.</p>
<p>-Realización de traballos de extracción (simulación), a profundidades crecentes, en parellas, aplicando tódolos coñecementos adquiridos.</p>
<p>Normas para a realización de prácticas.</p>
<p>1. En piscina ou augas confinadas (profundidade menor de 2 metros) o número mínimo de xornadas de prácticas será de 6. Soamente se poderá realizar unha diaria.</p>
<p>2. No mar, o número mínimo de xornadas de prácticas será de 6. Soamente se poderá realizar unha diaria.</p>
<p>3. Os alumnos deben totalizar unha distancia total mínima en percorridos en superficie non inferior a 10 quilómetros no transcurso do curso.</p>
<p>4. Os alumnos deben totalizar, como mínimo, 12 horas de traballo efectivo no mar, simulando traballos de extracción. Será realizado en profundidades crecentes.</p>
<p>Carga horaria do curso: 50 horas lectivas (15 teóricas e 35 prácticas).</p>
<p>2. Recolector submarino.</p>
<p>Obxectivo xeral:</p>
<p>Traballar na recolección subacuática de recursos pesqueiros de forma segura, competente e responsable ata unha profundidade de 12 metros utilizando como gas respirable o aire, con equipos de subministración desde a superficie.</p>
<p>Obxectivos específicos:</p>
<p>-Ter un nivel de formación teórica e práctica suficiente para comprender e efectua-los cálculos para a realización de inmersións seguras. Traballar en equipo.</p>
<p>-Coñece-los accidentes máis comúns desta actividade e a súa prevención. Realizar primeiros auxilios básicos.</p>
<p>-Te-la acuaticidade adecuada e manexar con seguridade o equipo básico mínimo de mergullo con subministración desde a superficie.</p>
<p>-Desenvolver unha conciencia responsable ante os recursos pesqueiros.</p>
<p>Contidos.</p>
<p>Teóricos:</p>
<p>1. Lexislación (3 horas).</p>
<p>-As normas de seguridade para a práctica das actividades subacuáticas.</p>
<p>-As titulacións e cualificacións e as súas competencias.</p>
<p>-Normativa sobre hixiene e prevención de riscos laborais.</p>
<p>2. Física aplicada ó mergullo con aire (4 horas).</p>
<p>-Os parámetros físicos elementais que rexen no mergullo con aire comprimido. Flotabilidade. Principio de Arquímedes.</p>
<p>-A presión. Lei xeral dos gases. Lei de Charles.</p>
<p>-Lei de Boyle-Mariotte. Aplicación práctica.</p>
<p>-Leis de Dalton e Henry. Concepto e aplicación práctica.</p>
<p>3. Fisioloxía aplicada ó mergullo con aire (4 horas).</p>
<p>-Sistema respiratorio.</p>
<p>-Sistema circulatorio.</p>
<p>-Oído e seos.</p>
<p>-Efectos da presión da presión sobre o corpo humano.</p>
<p>-Accidentes derivados da práctica do mergullo con aire.</p>
<p>-Xerais. No descenso. No fondo. No ascenso.</p>
<p>4. Primeiros auxilios (4 horas).</p>
<p>-Recoñecemento dos síntomas dun accidente de mergullo. Parada cardiorrespiratoria e técnicas de reanimación.</p>
<p>-Feridas, hemorraxias, fracturas, queimaduras, electrocución, asfixia e edema pulmonar, hipo e hipertemia.</p>
<p>-Traslado do accidentado.</p>
<p>5. Técnicas de mergullo (4 horas).</p>
<p>-Manexo e interpretación de táboas de mergullo.</p>
<p>-Manexo do equipo básico de inmersión de subministración desde a superficie.</p>
<p>-Comunicación e sinais entre mergulladores.</p>
<p>6. Planificación e organización do traballo subacuático (1 hora).</p>
<p>-Composición, funcións e responsabilidades dos membros integrantes dun equipo de traballo subacuático.</p>
<p>-Elaboración dun plan de emerxencia e evacuación.</p>
<p>7. A extracción de recursos responsable (9 horas).</p>
<p>-Os recursos pesqueiros. A pesca responsable. Aplicación á actividade dos recolectores subacuáticos.</p>
<p>-O marisqueo como actividade económica.</p>
<p>-Xeneralidades sobre o medio mariño.</p>
<p>-Especies mariñas de interese marisqueiro. O ourizo. A navalla e o longueirón.</p>
<p>-Evolución dun banco natural: a explotación racional do recurso. Os plans de explotación.</p>
<p>-O PERMEX e a Lei de infraccións en materia de protección de recursos.</p>
<p>-A organización. Concepto de organización no ámbito do marisqueo. Vantaxes. Obxectivos.</p>
<p>-As confrarías de pescadores. A condición de socio. Dereitos e obrigas. Os órganos rectores das confrarías. As agrupacións de mariscadores.</p>
<p>-Órganos da Comunidade Autónoma. A Consellería de Pesca, Marisqueo e Acuicultura.</p>
<p>-A comercialización.</p>
<p>-Fiscalidade: o imposto sobre o valor engadido (IVE) e o imposto sobre a renda das persoas físicas (IRPF).</p>
<p>-O sistema español de Seguridade Social: réximes. O réxime especial dos traballadores do mar (REM). As prestacións. Os convenios especiais.</p>
<p>Prácticos:</p>
<p>1. A piscina ou augas confinadas (ata 2 m) (10 horas).</p>
<p>En tres sesións.</p>
<p>-Adaptación ó traxe seco. Outros tipos de traxes.</p>
<p>-Natación por superficie con traxe seco, aletas, anteollos, tubo, cinto de lastre. Ídem con outros tipos de traxe.</p>
<p>-Ensamblaxe do equipo básico de mergullo con subministración desde a superficie:</p>
<p>-Subministración principal.</p>
<p>-Subministración de emerxencia.</p>
<p>-Cadro de distribución.</p>
<p>-Comunicacións con fíos portátiles.</p>
<p>-Máscara facial e demanda lixeira.</p>
<p>-Botella de emerxencia do mergullador.</p>
<p>-Umbilical de mergullo.</p>
<p>-Equipo persoal do mergullador.</p>
<p>-Practica-los roles do grupo de traballo.</p>
<p>-Xefe de equipo: listas de comprobación, manipulación e control do cadro de distribución.</p>
<p>-Axudante de mergullo: equipa e desequipa o mergullador. Controla os umbilicais.</p>
<p>-Mergullador de emerxencia: simulación de situaciones de emerxencia.</p>
<p>-Mergullador:</p>
<p>-Entradas á auga.</p>
<p>-Prácticas de comunicacións: orais e por tiróns.</p>
<p>-Prácticas de flotabilidade.</p>
<p>-Natación con aletas e sen elas.</p>
<p>-Prácticas de emerxencia.</p>
<p>-Corte de subministración de aire.</p>
<p>-Simulación de aboiamento.</p>
<p>-Enredo de umbilicais.</p>
<p>-Anegamento da máscara facial.</p>
<p>2. Prácticas en augas libres (subministración desde a superficie).</p>
<p>Realizaranse alomenos 6 sesións nas que cada alumno deberá permanecer baixo a auga un mínimo de 50 minutos en cada unha delas, efectuándose en profundidades crecentes entre 4 e 12 m.</p>
<p>-Prácticas de emerxencia.</p>
<p>-Prácticas de aboiamento con traxe seco.</p>
<p>-Corte de subministración de aire.</p>
<p>-Enredo de umbilicais.</p>
<p>-Anegamento da máscara facial.</p>
<p>-Comunicacións superficie-mergullador-superficie e entre mergulladores.</p>
<p>Nota: non se poderán simultanear sesións de mar e de piscina no mesmo día. Non se efectuará máis dunha sesión de mar ou piscina no mesmo día.</p>
<p>Carga horaria do curso: 60 horas lectivas (25 teóricas e 35 prácticas).</p>
<p>ANEXO V</p>
<p>Mínimos necesarios de persoal e titulación para imparti-los cursos de certificación profesionais para a extracción de recursos pesqueiros con técnicas de mergullo.</p>
<p>Nº máximo de alumnos por curso.</p>
<p>-Recolector en apnea: 20 alumnos.</p>
<p>-Recolector submarino: 12 alumnos.</p>
<p>Persoal mínimo necesario por curso.</p>
<p>1. Recolector en apnea.</p>
<p>-1 mergullador instructor profesional.</p>
<p>-1 mergullador profesional de 2ª clase.</p>
<p>-1 licenciado en medicina e cirurxía inscrito no censo establecido na orde da Consellería de Pesca, Marisqueo e Acuicultura do 23 de abril de 1999 (DOG nº 90, do 12 de maio).</p>
<p>2. Recolector submarino.</p>
<p>-1 mergullador instructor profesional.</p>
<p>-2 mergulladores profesionais de 2ª clase.</p>
<p>-1 biólogo cun curso de formación de formadores para a formación de mariscadores da Consellería de Pesca, Marisqueo e Acuicultura.</p>
<p>-1 licenciado en medicina e cirurxía inscrito no censo establecido na orde da Consellería de Pesca, Marisqueo e Acuicultura do 23 de abril de 1999 (DOG nº 90, do 12 de maio).</p>

