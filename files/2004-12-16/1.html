---
date: '2004-12-16'
page: 17
number: 243
agency: PRESIDENCIA
section: I. DISPOSICIÓNS XERAIS
title: >-
  Lei 12/2004, do 7 de decembro, pola que se modifica a Lei 8/1985, do 13 de
  agosto, de eleccións ao Parlamento de Galicia.
range: Lei
---
<p>Preámbulo.</p>
<p>A filosofía da Lei orgánica 5/1985, do 19 de xuño, do réxime electoral xeral, persegue -como se expresa no seu preámbulo- o obxectivo primordial de que as decisións políticas en que se reflicte o dereito de sufraxio se realicen en plena liberdade, articulando o procedemento de emanación da vontade maioritaria do pobo nas distintas instancias representativas nas cales se estrutura o Estado español.</p>
<p>Partindo desta premisa e transcorridos dezanove anos desde a entrada en vigor da Lei 8/1985, do 13 de agosto, de eleccións ao Parlamento de Galicia, así como despois da experiencia acadada ao longo de numerosos comicios autonómicos, constatouse a chegada ás xuntas electorais provinciais de numerosos votos dos residentes ausentes fóra do prazo máximo determinado no artigo 103.1º da Lei orgánica 5/1985, do 19 de xuño, do réxime electoral xeral, para a realización do escrutinio xeral. Deste xeito, en numerosas ocasións, malia terse exercido o dereito ao voto en tempo e forma por parte dos electores residentes no estranxeiro, este non resultou efectivo por non chegar en prazo ao escrutinio xeral das xuntas electorais provinciais.</p>
<p>Como consecuencia disto, pódese concluír que o prazo determinado no referido artigo resulta insuficiente para garantir a efectividade do exercicio do dereito ao voto dos electores residentes no estranxeiro, nunha comunidade autónoma como Galicia onde o número de inscritos neste censo é moi elevado.</p>
<p>Por todo o exposto, faise necesaria unha reforma lexislativa de desenvolvemento encamiñada a ampliar o prazo para a realización do escrutinio xeral e, con isto, acadar con todas as garantías a máxima participación electoral do voto emigrante, asegurando que a vontade expresada polos electores inscritos no censo de residentes ausentes teña garantías de ser contabilizada.</p>
<p>Así mesmo, e de conformidade coa disposición adicional primeira da Lei orgánica 5/1985, do 19 de xuño, do réxime electoral xeral, a materia regulada polo punto primeiro do artigo 103 da devandita lei orgánica, relativa á data de inicio para a realización do escrutinio xeral, é susceptible de desenvolvemento pola lexislación das comunidades autónomas. É por isto polo que a Comunidade Autónoma de Galicia pode e, por todo o exposto anteriormente, debe lexislar sobre esta materia a prol de dar maior garantía para que o voto dos galegos residentes no exterior sexa efectivamente tido en conta, modificando para isto a Lei 8/1985, do 13 de agosto, de eleccións ao Parlamento de Galicia.</p>
<p>De acordo co anteriormente citado, a modificación que se propón pode realizarse daquela desde o ámbi</p>
<p>to autonómico, prevalecendo o prazo determinado pola Lei 8/1985, do 13 de agosto, de eleccións ao Parlamento de Galicia, sobre o determinado pola Lei orgánica 5/1985, do 19 de xuño, do réxime electoral xeral, por ser neste caso de aplicación supletoria.</p>
<p>Por todo o exposto o Parlamento de Galicia aprobou e eu, de conformidade co artigo 13.2º do Estatuto de Galicia e co artigo 24 da Lei 1/1983, do 23 de febreiro, reguladora da Xunta e do seu presidente, promulgo en nome de El-Rei a Lei de eleccións ao Parlamento de Galicia.</p>
<p>Artigo único.</p>
<p>Engádeselle un novo capítulo e un novo artigo á Lei 8/1985, do 13 de agosto, de eleccións ao Parlamento de Galicia, coa seguinte redacción:</p>
<p>Capítulo VI bis</p>
<p>Do escrutinio</p>
<p>Artigo 37 bis.</p>
<p>1. As xuntas electorais provinciais realizarán o escrutinio xeral o oitavo día seguinte ao da votación.</p>
<p>2. O escrutinio deberá realizarse na forma prevista na Lei orgánica do réxime electoral xeral e concluirá non máis tarde do décimo primeiro día posterior ás eleccións.</p>
<p>Disposición derradeira única</p>
<p>Esta lei entrará en vigor aos vinte días da súa completa publicación no Diario Oficial de Galicia.</p>
<p>Santiago de Compostela, sete de decembro de dous mil catro.</p>
<p>Manuel Fraga Iribarne</p>
<p>Presidente</p>

