---
date: '2012-08-29'
id: G1097-230812-0001
page: 34538
number: 164
agency: Axencia Galega das Industrias Culturais
section: III. Outras disposicións.
title: >-
  ACORDO do 24 de xullo de 2012, do Consello Reitor da Axencia Galega das
  Industrias Culturais, de delegación de competencias na persoa titular da
  Dirección da Agadic.
range: Acordo
url: >-
  https://www.xunta.gal/dog/Publicados/2012/20120829/AnuncioG1097-230812-0001_gl.html
---
<p>A Lei 4/2008, do 23 de maio, crea e regula a Axencia Galega das Industrias Culturais como axencia pública autonómica, con personalidade xurídica propia, patrimonio propio e autonomía na súa xestión, e facultada para exercer potestades administrativas no ámbito das súas funcións, e adscrita á consellería con competencias en materia de cultura da Xunta de Galicia.</p>
    <p>O Decreto 150/2012, do 12 de xullo, polo que se aproba o Estatuto da Axencia Galega das Industrias Culturais, no seu artigo 17 establece as atribucións do Consello Reitor, e tendo en conta a complexidade e variedade de funcións propias, é conveniente acudir á delegación de competencias na persoa titular da Dirección da Agadic, sen esquecer o debido respecto aos principios que informan a actividade administrativa e que a nosa Constitución recolle no seu artigo 103.1. </p>
    <p>A delegación de competencias permite a axilización administrativa necesaria e redunda en beneficio tanto da Administración como dos administrados, dentro do máis rigoroso respecto ás garantías xurídicas que a tutela dos intereses públicos exixe. </p>
    <p>En consecuencia, de acordo co disposto na Lei 4/2008, do 23 de maio, de creación da Axencia Galega das Industrias Culturais, na Lei 16/2010, do 17 decembro, de organización e funcionamento da Administración xeral e do sector público autonómico de Galicia, e no Decreto 150/2012, do 12 de xullo, polo que se aproba o Estatuto da Axencia Galega das Industrias Culturais,</p>
    <h2>ACÓRDASE: </h2>
    <p>Primeiro</p>
    <p>Delegar na persoa titular da Dirección da Agadic as seguintes atribucións:</p>
    <p>a) As funcións que como órgano de contratación lle corresponden ao Consello Reitor, ata o límite dos contratos que deban ser autorizados polo Consello da Xunta.</p>
    <p>Segundo</p>
    <p>Na aplicación das delegacións de competencias contidas neste acordo teranse en conta os seguintes criterios: </p>
    <p>1. O exercicio das competencias que se delegan nesta acordo axustarase ao disposto no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común e no artigo 6 da Lei 16/2010, do 17 decembro, de organización e funcionamento da Administración xeral e do sector público autonómico de Galicia.</p>
    <p>2. En calquera momento o órgano delegante poderá revogar o exercicio das competencias que se delegan ou atraer para si as competencias para o coñecemento dun asunto concreto.</p>
    <p>3. Enténdese comprendido na delegación o exercicio da competencia para resolver os recursos de reposición que se interpoñan contra as resolucións que se diten en virtude das competencias que se lle delegan neste acordo e para, se é o caso, suspender a executividade dos actos impugnados.</p>
    <p>Terceiro </p>
    <p>As resolucións administrativas que se adopten facendo uso das delegacións contidas neste acordo farán constar expresamente esta circunstancia e consideraranse ditadas polo órgano delegante. </p>
    <p>Disposición adicional</p>
    <p>O réxime de delegacións en materia de axudas e subvencións públicas será o que se estableza, de ser o caso, nas correspondentes resolucións de convocatoria.</p>
    <p>Disposición derradeira</p>
    <p>Este acordo entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 24 de xullo de 2012</p>
    <footer><p>Jesús Vázquez Abad<br>Presidente do Consello Reitor da Axencia Galega das Industrias Culturais</p></footer>

