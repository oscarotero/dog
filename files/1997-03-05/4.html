---
date: '1997-03-05'
id: '10386'
page: 1
number: 44
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 35/1997, do 13 de febreiro, polo que se acorda a afectación secundaria
  de parte dos terreos do Instituto de Bacharelato Camilo José Cela de Padrón,
  para a construcción dun pavillón polideportivo.
range: Decreto
url: 'https://www.xunta.gal/dog/Publicados/1997/19970305/Anuncio10386_gl.html'
---
<p>A Secretaría Xeral para o Deporte solicitou a afectación secundaria de parte dos terreos do Instituto de Bacharelato Camilo José Cela de Padrón, para a construcción dun pavillón polideportivo. A titularidade sobre o dito inmoble tena Comunidade Autónoma, en virtude do Real decreto 1763/1982, do 24 de xullo, BOE nº 182, do 31 de xullo, sobre traspaso de funcións e servicios da Administración do Estado á Comunidade Autónoma de Galicia en materia de educación. A Consellería de Educación e Ordenación Universitaria, no trámite de audiencia estipulado no artigo 31.2º do Decreto 50/1989, do 9 de marzo, manifestou que non existe inconveniente ningún, para que se constrúa o pavillón polideportivo nos terreos do Instituto Camilo José Cela, sempre e cando teñan preferencia de uso sobre a nova construcción, durante o horario escolar, os alumnos dos centros docentes do Concello de Padrón.</p>
<p>Segundo o disposto nos artigos 12.4º da lei 3/1985, do 12 de abril, do patrimonio da Comunidade Autónoma de Galicia e 31.1º do Decreto 50/1989, do 9 de marzo, polo que se aproba o regulamento para execución da lei, as afectacións secundarias dos bens de dominio público requiren acordo do Consello da Xunta de Galicia baixo a forma de decreto.</p>
<p>Na súa virtude, de conformidade coa proposta do conselleiro de Economía e Facenda, logo de deliberación do Consello da Xunta de Galicia na súa reunión do día trece de febreiro de mil novecentos noventa e sete,</p>
<p>DISPOÑO:</p>
<p>Artigo 1º.-Acórdase a afectación secundaria de parte dos terreos do Instituto Camilo José Cela de Padrón.</p>
<p>Artigo 2º.-O fin da afectación secundaria é dedica-las citadas dependencias á construcción dun pavillón polideportivo, que quedará adscrito á Consellería da Presidencia e Administración Pública, que tamén exercerá as facultades de administración, xestión e conservación do dito pavillón, a través da Secretaría Xeral para o Deporte.</p>
<p>Disposición derradeira</p>
<p>No prazo de quince días desde a publicación do presente decreto formalizarase a acta de entrega dos terreos, que será asinada polos conselleiros dos departamentos interesados e polo de Economía e Facenda ou órganos nos que estes deleguen.</p>
<p>Santiago de Compostela, trece de febreiro de mil novecentos noventa e sete.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>97-1502</p>

