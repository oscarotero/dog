---
date: '1995-02-15'
id: A3CA
page: 1
number: 32
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 11 de xaneiro de 1995 pola que se regula a concesión de subvencións a
  empresas privadas para accións de promoción da lingua galega.
range: Orde
url: 'https://www.xunta.gal/dog/Publicados/1995/19950215/AnuncioA3CA_gl.html'
---
<p>A Xunta de Galicia promove o uso do galego como lingua propia de Galicia e recoñece así mesmo que as empresas privadas, pola súa incidencia e implantación territorial e social, poden constituírse en promotoras da extensión do uso do idioma galego.</p>
<p>Segundo o exposto, a Comisión Coordinadora para a Normalización Lingüística de Galicia anima ás empresas para que promovan o emprego da lingua galega, introducíndoa no ámbito económico e mercantil.</p>
<p>A Consellería de Educación e Ordenación Universitaria ten o obxectivo de fomenta-lo uso da lingua galega nas actividades mercantís, comerciais e publicitarias, co fin de dar cumprimento ó disposto na Lei 3/1983, do 15 de xuño, de normalización lingüística, polo que cre conveniente arbitra-las medidas e procedementos económicos administrativos necesarios para concederlles subvencións a aquelas empresas privadas legalmente constituídas, que realicen actividades de promoción da lingua galega.</p>
<p>Na súa virtude, de acordo coa vixente normativa en materia de subvencións, faise pública a presente convocatoria e para tal fin,</p>
<p>DISPOÑO:</p>
<p>Primeiro.-A Consellería de Educación e Ordenación Universitaria, a través da Dirección Xeral de Política Lingüística, poderá conceder subvencións ás empresas privadas para accións de promoción da lingua galega, con cargo á aplicación orzamentaria 07.06.353F.470, destinándose para isto unha cantidade total máxima de cen millóns de pesetas (100.000.000 de pesetas), correspondente ós orzamentos anuais da Comunidade Autónoma para o ano 1995.</p>
<p>Segundo.-As subvencións, solicitadas polo presidente ou director de cada empresa, empregando como modelo o que se sinala como anexo I a esta orde, concederanse para os seguintes sectores de actividades por orde de prioridade:</p>
<p>a) Constitución dun servicio de normalización lingüística, que terá as funcións de asesoramento lingüístico da empresa e de promoción do uso do galego entre os seus membros.</p>
<p>b) Rotulación externa e interna de carácter permanente das empresas.</p>
<p>c) Utilización da lingua galega na documentación e información ó público nas empresas.</p>
<p>Para o apartado b) enténdese xa subvencionadas e polo tanto sen dereito a unha nova subvención para o mesmo fin aquelas empresas que resultaron perceptores da subvención en anos anteriores.</p>
<p>Terceiro.-As subvencións para constituír servicios de normalización, lingüística, que contarán cun licenciado en filoloxía galega ou equivalente ou cun profesor especialista en lingua e literatura galegas contratado pola empresa solicitante, concederanse a aquelas empresas que teñan un número de empre</p>
<p>gados suficiente ou unha actividade que así o xustifique e que presenten un proxecto de potenciación do uso do galego que sexa relevante.</p>
<p>Cuarto.-Xunto coa petición engadirase a seguinte documentación:</p>
<p>a) Anexo I debidamente cuberta.</p>
<p>b) Acreditación da súa personalidade, mediante fotocopia compulsada da escritura pública de constitución e poder notarial do asinante da solicitude, no caso de non ser empresa individual, ámbolos dous inscritos no Rexistro Mercantil.</p>
<p>As empresas individuais presentarán fotocopia legalizada do DNI do titular.</p>
<p>c) Memoria descritiva do proxecto para o que se solicita a subvención, na que consten tódolos datos referidas a ela.</p>
<p>d) Orzamento de gastos, total e desagregado por capítulos.</p>
<p>e) Aquelas empresas que soliciten a constitución dun servicio de normalización lingüística especificarán o tipo de contratación que pretenden realizar, con expresión, no orzamento de gastos, da cantidade mensual, anual ou por servicios prestados de asesoramento.</p>
<p>Textos ás que fai referencia o artigo 6 desta orde.</p>
<p>g) Declaración xurada de que non gozan para a mesma actividade de ningunha axuda económica doutras entidades ou institucións. No caso de que se lle conceda unha subvención a posteriori para este mesmo fin, o beneficiario terá a obriga de comunicarllo á Administración e será de aplicación o disposto no art. 78.3 da Lei 11/1992, do 7 de outubro.</p>
<p>h) Certificación bancaria orixinal da conta corrente na que desexen que se lle ingrese o importe da subvención, ó nome da empresa solicitante.</p>
<p>i) Fotocopia do CIF.</p>
<p>Quinto.-</p>
<p>1.-O prazo de presentación de solicitudes e da devandita documentación será de 15 días, contados a partir do seguinte ó da publicación desta orde no Diario Oficial de Galicia.</p>
<p>2.-As peticións entregaranse no rexistro xeral da Consellería de Educación e Ordenación Universitaria (edificios administrativos de San Caetano, s/n, Santiago de Compostela), e será de aplicación o previsto no art. 38.4 da Lei de réxime xurídico das administracións públicas e do procedemento administrativo común.</p>
<p>3.-Os erros que figuren na solicitude seranlles notificados ós interesados e daráselles un prazo de 10 días contados a partir do día seguinte ó da recepción da notificación para que os emenden así como para que engadan a documentación preceptiva, se é o caso. Se transcorrido o devandito prazo non se producise a mencionada reparación a petición será arquivada sen máis trámite.</p>
<p>Sexto.-Xunto coa solicitude de subvención deberán ser presentados os textos que se vaian empregar na rotulación e documentación da empresa, apartados b) e c) do art. 2º desta orde.</p>
<p>Estes textos, unha vez corrixidos, serán devoltos ós interesados para a súa correcta aplicación no proxecto que se vai subvencionar.</p>
<p>Sétimo.-As solicitudes serán estudiadas por unha comisión presidida polo director xeral de Política Lingüística (ou persoa na que delegue) e composta polos seguintes membros:</p>
<p>Vocais: unha persoa proposta pola Real Academia Galega e nomeada polo conselleiro de Educación e Ordenación Universitaria.</p>
<p>-O xefe do Servicio de Xestión e Promoción Lingüística.</p>
<p>-O xefe do Servicio de Plans e Programas do Ensino en Lingua Galega.</p>
<p>-A xefa da Sección de Xestión e Coordinación Lingüística.</p>
<p>Secretario: un funcionario da Dirección Xeral de Política Lingüística, que actuará con voz e sen voto.</p>
<p>A citada comisión aplicará os criterios e prioridades contidos na orde e redactará un informe-proposta de concesión, denegación e exclusión, se é o caso, das subvencións, tendo especialmente en conta a incidencia que no proceso de normalización lingüística teñan os textos propostos.</p>
<p>A concesión e denegación das subvencións será determinada por resolución da Consellería de Educación e Ordenación Universitaria.</p>
<p>Oitavo.-</p>
<p>1.-As empresas que resulten seleccionadas deberán comunicar por escrito a aceptación da subvención á Dirección Xeral de Política Lingüística no prazo máximo de dez días contados a partir da recepción da comunicación da concesión da subvención.</p>
<p>2.-Para percibi-la subvención concedida, as empresas seleccionadas deberán enviarlle á Consellería de Educación e Ordenación Universitaria (Dirección Xeral de Política Lingüística), antes do 15 de setembro de 1995 (agás para aquelas empresas que expresasen na súa petición unha data posterior para a realización do seu proxecto que terán como prazo máximo o 1 de novembro), xustificantes orixinais ou fotocopias compulsadas dos gastos realizados, conforme co proxecto subvencionado e que representen, como mínimo, o dobre da subvención outorgada, xunto cunha relación pormenorizada e numerada dos xustificantes que se envíen.</p>
<p>Tódolos xustificantes terán data de 1995.</p>
<p>3.-Deberán rermitirlle, tamén, á Consellería de Educación e Ordenación Universitaria (Dirección Xeral de Política Lingüística) mostras ou exemplares que respondan ás actividades subvencionadas, se é o caso.</p>
<p>4.-Con independencia da contía da subvención e antes de proceder ó seu cobro, os beneficiarios terán que acredita-lo seguinte:</p>
<p>a) Estar ó día nas súas obrigas tributarias mediante certificado expedido polas delegacións ou axencias do Ministerio de Economía e Facenda.</p>
<p>b) Estar ó día nas súas obrigas sociais, mediante certificado expedido pola Tesourería da Seguridade Social.</p>
<p>c) Non ter pendente de pagamento ningunha débeda por ningún concepto coa Administración pública da Comunidade Autónoma de Galicia, mediante certificación expedida pola Consellería de Economía e Facenda ou calquera das súas delegacións.</p>
<p>5.-Segundo o establecido na Lei 6/1994, do 29 de decembro, para aquelas subvencións que non superen o importe de 1.000.000 de pesetas, poderá acordarse, no momento da concesión, un anticipo do pagamento de ata o 80%, librándose o 20% restante no momento da completa xustificación, por parte do beneficiario, do cumprimento da finalidade e demais condicións para a que foi concedida.</p>
<p>Nos demais casos poderán acordarse pagamentos parciais a medida que o beneficiario xustifique os gastos e a conta da liquidación ata unha porcentaxe máxima do 80% da subvención concedida.</p>
<p>Noveno.-En todo o material informativo ou divulgativo, e só neste material, que as empresas efectúen coa subvención ourtorgada ó abeiro desta orde farán consta-lo patrocinio da Consellería de Educación e Ordenación Universitaria (Dirección Xeral de Política Lingüística), empregando para isto os logotipos aprobados pola normativa da Imaxe Corporativa da Xunta de Galicia.</p>
<p>Décimo.-O incumprimento de calquera das condicións contidas na presente orde dará lugar á revogación da subvención concedida, logo de audiencia do interesado.</p>
<p>Décimo primeiro.-A aquelas empresas que recibisen subvencións no exercicio económico pasado e non as xustificasen conforme o establecido na Orde do 1-11-94, arquivaráselle-lo seu expediente sen máis trámite.</p>
<p>Décimo segundo.-Se no prazo máximo de 3 meses non recaese solución expresa desta convocatoria, as solicitudes presentadas entenderanse desestimadas.</p>
<p>Disposicións derradeiras</p>
<p>Primeira.-Facúltase o director xeral de Política Lingüística para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 11 de xaneiro de 1995.</p>
<p>Juan Piñeiro Permuy</p>
<p>Conselleiro de Educación e Ordenación</p>
<p>Universitaria</p>
<p>Sr. Secretario Xeral. Sr. Director Xeral de Política</p>
<p>Lingüística. Sres. Delegados Provinciais da</p>
<p>Consellería de Educación e Ordenación</p>
<p>Universitaria</p>

