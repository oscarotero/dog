---
date: '1995-02-15'
id: A3E6
page: 1
number: 32
agency: CONSELLERÍA DE CULTURA
section: III. OUTRAS DISPOSICIÓNS
title: >-
  Decreto 45/1995, do 3 de febreiro, polo que se declara ben de interese
  cultural con categoría de monumento histórico artístico a favor do Pazo de
  Rial, en Vilaxoán, concello de Vilagarcía de Arousa (Pontevedra).
range: Decreto
url: 'https://www.xunta.gal/dog/Publicados/1995/19950215/AnuncioA3E6_gl.html'
---
<p>Por Resolución do 8 de xaneiro de 1980 (BOE do 9 de febreiro), do Ministerio de Cultura, incoouse expediente para a declaración de ben de interese cultural con categoría de monumento histórico artís</p>
<p>tico a favor de Pazo de Rial, sito en Vilaxoán, concello de Vilagarcía de Arousa (Pontevedra).</p>
<p>A Conselleria de Cultura, por Resolución do 27 de abril de 1994 (DOG do 14 de xuño), incoou expediente para a delimitación do seu contorno, dando cumprimento ó disposto no artigo 18 da Lei 16/1985, do 25 de xuño, do patrimonio histórico, e artigo 5 do Decreto 430/1991, do 30 de decembro, da Consellería de Cultura.</p>
<p>A tramitación do mencionado expediente levouse a cabo de acordo co establecido na Lei 16/1985, do 25 de xuño, do patrimonio histórico, e co artigo 2º, punto 1º, parágrafo 2 do Real decreto 64/1994, do 21 de xaneiro, que modifica o Real decreto 111/1986, do 10 de xaneiro, de desenvolvemento da Lei do patrimonio histórico.</p>
<p>Tendo en conta o establecido no artigo 8 do Decreto 430/1991, do 30 de decembro, e por proposta do conselleiro de Cultura, e logo da deliberación do Consello da Xunta de Galicia, na súa reunión do día tres de febreiro de mil novecentos noventa e cinco,</p>
<p>DISPOÑO:</p>
<p>Artigo 1.-Declarar ben de interese cultural con categoría de monumento histórico artístico o Pazo de Rial, sito en Vilaxoán, concello de Vilagarcía de Arousa (Pontevedra) coa delimitación que figura no anexo I.</p>
<p>Artigo 2.-A zona afectada pola declaración é a comprendida na delimitación que consta no anexo I e no plano do anexo II.</p>
<p>Artigo 3.-O presente decreto será notificado ó Rexistro de Bens de Interese Cultural de Galicia e ó Rexistro Xeral do Ministerio de Cultura.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, tres de febreiro de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>Víctor Manuel Vázquez Portomeñe</p>
<p>Conselleiro de Cultura</p>
<p>ANEXO I</p>
<p>«Comeza na punta do Rial (punto l), diríxese pola liña costeira ata a estrada xeral N-550 de Vilagarcía de Arousa a Cambados no encontro co camiño do Rial que vai ó lugar da Lagoa (punto 2); segue polo devandito camino ata a encrucillada co camiño Lagoa-Baixada á ponte (punto 3); desde aquí segue por este camiño, atravesando a ponte ata a encrucillada coa rúa 2 da urbanización «El Rial» (punto 4), segue pola rúa 2 ata o cruzamento coas rúas 1 e 3 (punto 5); continúa en liña recta ata o seu encontro co camiño Saradelo no punto 6 polo que continúa ata o punto 7 na estrada xeral N-550 de Vilagarcía de Arousa a Cambados. Atravesa a dita estrada e continúa polo camiño de fronte 115 m ata a primeira encrucillada (punto 8), desde aquí continúa polo camiño da dereita, cara ó norte, ata pecha-lo contorno de protección no sitio de partida na Punta do Rial».</p>

