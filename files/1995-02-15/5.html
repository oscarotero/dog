---
date: '1995-02-15'
id: A3CE
page: 1
number: 32
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Resolución do 12 de xaneiro de 1995 pola que se conceden axudas para o
  desenvolvemento de proxectos educativos conxuntos dentro da Acción IV do
  Programa Lingua.
range: Resolución
url: 'https://www.xunta.gal/dog/Publicados/1995/19950215/AnuncioA3CE_gl.html'
---
<p>Por orde do Ministerio de Educación e Ciencia do 21 de abril de 1994 (BOE do 10 de maio) foron convocadas axudas para o desenvolvemento de proxectos educativos conxuntos dentro da Acción IV do Programa Lingua.</p>
<p>De conformidade co disposto nos apartados noveno e décimo da citada orde, correspóndelle a esta Comunidade Autónoma a resolución desta convocatoria no ámbito das súas competencias.</p>
<p>Na súa virtude, vista a proposta de adxudicación feita pola comisión de avaliación, esta secretaría xeral,</p>
<p>RESOLVE:</p>
<p>Primeiro: adxudicarlles axudas para a realización de intercambios escolares e para visitas preparatorias pola contía indicada ós centros que figuran relacionados no anexo I.</p>
<p>Segundo: por non teren obtido suficiente puntuación, os centros que aparecen relacionados no anexo II quedan en reserva ante as posibles renuncias dos centros seleccionados. Nesta circunstancia, adxudicarase a axuda seguindo a orde de centros establecidos no devandito anexo.</p>
<p>Terceiro: o libramento das axudas ós centros realizarase a traves das delegacións provinciais da Consellería de Educación e Ordenación Universitaria, de acordo coa seguinte distribución:</p>
<p>a) O 70% do total das axudas correspondente a cada centro beneficiario librarase despois da publicación no DOG da presente resolución.</p>
<p>b) O 30% restante, unha vez recibida a memoria á que se refire o apartado décimo segundo 3.1 da dita Orde do 21 de abril.</p>
<p>Cuarto: de acordo ca normativa vixente, os beneficiarios deste tipo de axudas quedan obrigados a:</p>
<p>1º-Comunicar, se é o caso, a obtención de subvenicións ou axudas para a mesma finalidade de calquera das administracións ou entes públicos ou privados, nacionais ou internacionais.</p>
<p>2º-Someterse ás actuacións de comprobación que poida efectua-la Consellería de Educación e Ordenación Universitaria, así como ás de control financeiro que correspondan á Intervención Xeral da Administración do Estado e facilitar canta información lles fose requirida polo Tribunal de Contas.</p>
<p>3º-Xustifica-lo correcto investimento das axudas recibidas, mediante a presentación da seguinte documentación:</p>
<p>3.1.-Memorias.</p>
<p>3.1.1.-Visitas preparatorias: os centros beneficiarios deste tipo de axuda enviarán unha breve memoria (orixinal e copia) das actividades levadas a cabo durante a estadía co profesorado do centro asociado, indicando os futuros proxectos de colaboración acordados.</p>
<p>3.1.2.-Intercambios e encontros: os centros beneficiados enviarán orixinal e copia da memoria descritiva da viaxe e estancia realizados, cunha extensión máxima de 25 folios.</p>
<p>A devandita memoria reflectirá o grao de cumprimento dos obxectivos programados, o número de alumnos participantes e a avaliación das actividades desenvolvidas, incluíndo elementos de análise por parte dos alumnos. Poderase xuntar material audiovisual.</p>
<p>Xunto con esta memoria deberán presenta-lo cuestionario cuberto por cada alumno español participante, que lles foi remitido por esta consellería.</p>
<p>3.1.3.-A documentación a que se refiren os apartados 3.1.1 e 3.1.2 deberá ser remitida antes do 15 de xullo de 1995, á Dirección Xeral de Ordenación Educativa e Centros, edificio San Lázaro nº 107, 15007 Santiago de Compostela, precisando «Programa Lingua».</p>
<p>3.2.-Certificado da dirección do centro que exprese que se cumpriu a finalidade que motivou a concesión da axuda concedida.</p>
<p>3.3.-Carpeta-índice que inclúa tódolos orixinais de nóminas, recibos, facturas e calquera outro xustificante de gasto realizado que, legalmente admitido, sexa imputable á axuda concedida.</p>
<p>Unicamente cando os beneficiarios destas axudas sexan alumnos de centros públicos, a documentación esixida no apartado 3.3 poderá ser substituída por unha certificación do consello escolar sobre a aplicación dada á axuda recibida, que substituirá os xustificantes orixinais contidos na carpeta-índice. Estes xustificantes orixinais quedarán en poder dos centros á disposición do Tribunal de Contas e da Intervención Xeral da Administración do Estado para a realización das comprobacións oportunas no ámbito das súas respectivas competencias.</p>
<p>3.4.-A documentación a que se refiren os apartados 3.2 e 3.3 terá que ser remitida antes do 15 de novembro de 1995 á Dirección Xeral de Ordenación Educativa e Centros, antes citada.</p>
<p>Quinto: a non xustificación da axuda percibida de acordo co disposto nestas bases levará ó reintegro das cantidades non xustificadas e ás esixencias dos xuros de demora, sen prexuízo das responsabilidades administrativas nas que poida incorrer de acordo cos artigos 81 e 82 da vixente Lei xeral orzamentaria.</p>
<p>Sexto: calquera alteración das condicións tidas en conta contra a concesión das axudas e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>Sétimo: a presente resolución entrará en vigor o día seguinte ó da súa publicación no DOG.</p>
<p>Oitavo: contra esta resolución, os interesados poderán interpoñer, no prazo de un mes, recurso ordinario perante o conselleiro de Educación e Ordenación Universitaria.</p>
<p>Santiago de Compostela, 12 de xaneiro de 1995.</p>
<p>Juan José Bértolo Cadenas</p>
<p>Secretario xeral da Consellería de Educación e</p>
<p>Ordenación Universitaria</p>

