---
date: '1999-09-06'
id: EE5E
page: 10
number: 172
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 24 de agosto de 1999, conxunta das direccións xerais de
  Producción Agropecuaria da Consellería de Agricultura, Gandería e Política
  Agroalimentaria e de Saúde Pública da Consellería de Sanidade e Servicios
  Sociais, pola que se convocan dous cursos de aplicadores/manipuladores de
  praguicidas, nivel cualificado.
range: Resolución
url: 'https://www.xunta.gal/dog/Publicados/1999/19990906/AnuncioEE5E_gl.html'
---
<p>A Orde do 30 de xullo de 1997 conxunta das consellerías de Agricultura, Gandería e Montes e de Sanidade e Servicios Sociais, pola que se establece na Comunidade Autónoma de Galicia a normativa reguladora para a homologación de cursos de capacitación para realizar tratamentos con praguicidas, así como para a obtención do carné de manipuladores destes productos, establece no seu artigo 9 a obrigatoriedade de que o organismo oficial responsable publique no Diario Oficial de Galicia a información correspondente a cada curso que se vaia celebrar.</p>
<p>En consecuencia, anúnciase a convocatoria de dous cursos (un de productos fitosanitarios e de uso gandeiro, e outro de praguicidas de uso ambiental e de uso na industria alimentaria) de aplicadores/manipuladores de praguicidas, que se celebrarán de acordo coas seguintes bases:</p>
<p>1. Clase de curso que se vai impartir:</p>
<p>1.1. Un curso de aplicadores/manipuladores de productos de uso fitosanitario e de uso gandeiro. Nivel cualificado.</p>
<p>1.2. Un curso de aplicadores/manipuladores de praguicidas de uso ambiental e de uso na industria alimentaria. Nivel cualificado.</p>
<p>2. Datos dos organismos organizadores:</p>
<p>Os organismos organizadores serán:</p>
<p>2.1. O Servicio de Sanidade Vexetal da Dirección Xeral de Producción Agropecuaria, para os cursos especificados no punto 1.1.</p>
<p>O Servicio de Protección da Saúde fronte a Riscos Específicos da Dirección Xeral de Saúde Pública, para os cursos especificados no punto 1.2.</p>
<p>3. Obxectivos dos cursos:</p>
<p>Acadar unha formación adecuada para o persoal responsable dos establecementos e empresas que manipulen ou presten servicios de tratamentos con praguicidas de uso fitosanitario e de uso gandeiro ou de uso ambiental e de uso na industria alimentaria, co obxecto de que poidan obte-lo carné de manipulador destes productos que os capacite para exerce-la dita actividade en todo o territorio estatal.</p>
<p>4. Destinatarios:</p>
<p>a) Responsables de equipos de tratamentos terrestres e aéreos e os agricultores que os realicen na súa propia explotación empregando persoal auxiliar, sempre que os praguicidas manipulados non estean clasificados como moi tóxicos.</p>
<p>b) Responsables dos tratamentos DDD, sempre que os praguicidas que se vaian manipular non estean clasificados como moi tóxicos.</p>
<p>-Nº de prazas: o número de alumnos que poderá participar en cada curso será de 30 como máximo.</p>
<p>-Criterios de selección: o solicitante deberá ter idade laboral para poder traballar con praguicidas.</p>
<p>Tódolos solicitantes que non teñan estudios que validen o nivel básico (xustificado documentalmente), terán que ter realizado o dito nivel, para poderen solicita-lo de nivel cualificado.</p>
<p>Na selección terán prioridade, sempre que se xustifique documentalmente:</p>
<p>a) Os responsables das empresas inscritas, ou en proceso de inscrición, no Rexistro Oficial de Establecementos e Servicios Praguicidas da Comunidade Autónoma (Orde do 8 de abril de 1996, conxunta das consellerías de Agricultura, Gandería e Montes e de Sanidade e Servicios Sociais).</p>
<p>b) Aqueles solicitantes que estean traballando ou traballasen en empresas relacionadas co sector en cargos como responsables.</p>
<p>c) Anos de experiencia.</p>
<p>5. Realización:</p>
<p>As clases correspondentes a estes cursos levaranse a cabo no seguinte centro:</p>
<p>Escola de capacitación agraria. Enderezo: Sergude, Boqueixón (A Coruña). C.P.: 15881, teléfono e fax: 981 51 18 15.</p>
<p>-Duración e horario:</p>
<p>Os cursos realizaranse do 26 de outubro ó 27 de novembro, e as súas horas lectivas distribuiranse da seguinte maneira:</p>
<p>Curso 1.1. (35 horas teóricas e 25 prácticas).</p>
<p>Curso 1.2. (35 horas teóricas e 25 prácticas).</p>
<p>O horario dos cursos será de 9 h a 20 h (xornadas de mañá e tarde), os luns, martes e mércores de cada unha das semanas de duración deles. Os coordinadores poderán modifica-lo horario ou ben os días, se é necesario.</p>
<p>6. Programa:</p>
<p>Os temarios que se impartirán son os que figuran no anexo II.</p>
<p>7. Coordinadores técnicos dos cursos:</p>
<p>De acordo coa facultade conferida no artigo 10 da Orde do 30 de xullo de 1997, os coordinadores técnicos serán:</p>
<p>1.1. Fernando Coduras Orera, xefe da Área de Defensa dos Vexetais da Dirección Xeral de Producción Agropecuaria para o curso do punto 1.1.</p>
<p>1.2. Funcionario que designará a Consellería de Sanidade e Servicios Sociais para o curso do punto 1.2.</p>
<p>8. Solicitudes e inscrición:</p>
<p>As solicitudes de asistencia, de acordo cos modelos que figuran no anexo I, tramitaranse ás direccións xerais correspondentes. O solicitante poderá asistir a un ou ós dous cursos convocados, sendo compatible o horario de realización deles.</p>
<p>A documentación sinalada anteriormente presentarase nos rexistros xerais das consellerías de Agricultura, Gandería e Política Agroalimentaria ou de Sanidade e Servicios Sociais, dependendo do curso solicitado, en horario de 9 a 14 horas, ou en calquera das oficinas previstas no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación será de 10 días naturais contados desde o seguinte ó da publicación da presente resolución.</p>
<p>-Documentación: o persoal que desexe participar nestes cursos deberá presentar cuberta a solicitude que figura como anexo I, xunto cunha fotocopia compulsada do DNI e, se é o caso, certificación expedida polo establecemento ou servicio de praguicidas, especificando o labor que desempeña o solicitante nel é o de responsable de tratamentos.</p>
<p>-Admisión: a relación de solicitantes admitidos expoñerase no taboleiro de anuncios das direccións xerais de Producción Agropecuaria da Consellería de Agricultura, Gandería e Política Agroalimentaria e de Saúde Pública da Consellería de Sanidade e Servicios Sociais, no prazo de dez días naturais, contados a partir do seguinte ó de finalización do prazo sinalado para a inscrición.</p>
<p>9. Certificado de superación do curso:</p>
<p>É obrigatoria a asistencia a tódalas sesións do curso. Finalizado este, a entidade organizadora realizará as probas pertinentes que avalíen os coñecementos adquiridos polos alumnos e, en caso de superalas, expedirá o certificado co que poderá solicitar ás direccións xerais de Producción Agropecuaria e de Saúde Pública, segundo corresponda, o carné de manipulador de praguicidas de productos fitosanitarios e de uso gandeiro ou de uso ambiental e na industria alimentaria, nivel cualificado, que é o único documento válido para poder exerce-la actividade e para os efectos de inspección por parte dos organismos oficiais correspondentes.</p>
<p>Santiago de Compostela, 24 de agosto de 1999.</p>
<p>Antonio Crespo IglesiasPilar Farjas Abadía</p>
<p>Director xeralDirectora xeral</p>
<p>de Producción Agropecuariade Saúde Pública</p>
<p>ANEXO II</p>
<p>Programa dos cursos para praguicidas de uso</p>
<p>ambiental e na industria alimentaria</p>
<p>Nivel cualificado:</p>
<p>1. Praguicidas. Clasificación. Xeneralidades e modo de acción. Toxicidade. Lexislación.</p>
<p>2. Transporte, almacenamento, distribución e venda. Lexislación.</p>
<p>3. Formulacións. Preparación. Equipos de aplicación.</p>
<p>4. Pragas de roedores. Estudio dos roedores.Raticidas e ratonicidas. Desratización activa e pasiva.</p>
<p>5. Pragas de insectos e ácaros. Estudio deles. Insecticidas e acaricidas. Métodos de loita antivectorial en ambientes urbanos.</p>
<p>6. Desinfección. Productos usados. Técnicas.</p>
<p>7. Praguicidas e ambiente. Precaucións. Eliminación de restos e envases. Lexislación.</p>
<p>8. Precaucións e normas de seguridade. Equipos de protección persoal. Saúde laboral.</p>
<p>9. Prevención, diagnóstico e primeiros auxilios en caso de intoxicación por praguicidas. Antídotos.</p>
<p>10. Exercicios prácticos.</p>
<p>11. Proba de avaliación.</p>
<p>Mínimo de horas lectivas: 60.</p>
<p>Programas dos cursos para productos fitosanitarios</p>
<p>e de uso gandeiro</p>
<p>Nivel cualificado:</p>
<p>1. Os inimigos dos cultivos e os danos que producen.</p>
<p>2. Procedementos de protección dos cultivos.</p>
<p>3. Praguicidas químicos: composición, formulacións.</p>
<p>4. Maquinarias de aplicación de praguicidas: tipos, conservación e regulación.</p>
<p>5. Boas prácticas agrícolas.</p>
<p>6. Riscos derivados da utilización dos praguicidas.</p>
<p>7. Perigosidade dos praguicidas para a saúde. Intoxicacións.</p>
<p>8. Práctica da protección fitosanitaria. Relación traballo-saúde.</p>
<p>9. Intoxicacións. Primeiros auxilios.</p>
<p>10. Residuos de praguicidas.</p>
<p>11. Transporte, almacenamento e distribución.</p>
<p>12. Seguridade Social agraria.</p>
<p>13. Normativa legal.</p>
<p>14. Prácticas da protección fitosanitaria.</p>
<p>15. Proba de avaliación.</p>
<p>Mínimo de horas lectivas: 60.</p>

