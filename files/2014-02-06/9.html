---
date: '2014-02-06'
id: G0181-290114-0001
page: 5039
number: 25
agency: Axencia Galega de Infraestruturas
section: III. Outras disposicións.
title: >-
  RESOLUCIÓN do 23 de xaneiro de 2014 pola que se ordena a publicación do Acordo
  do Consello Reitor desta axencia, do 14 de outubro de 2013, polo que se aproba
  a delegación de competencias en materia de resolución de expedientes
  sancionadores por infraccións tipificadas como moi graves na normativa
  reguladora de estradas.
range: Resolución
url: >-
  https://www.xunta.gal/dog/Publicados/2014/20140206/AnuncioG0181-290114-0001_gl.html
---
<p>Por proposta do presidente da Axencia Galega de Infraestruturas e consultada a Asesoría Xurídica da Consellería de Medio Ambiente, Territorio e Infraestruturas, o Consello Reitor da Axencia Galega de Infraestruturas na súa reunión do 14 de outubro de 2013 adoptou o seguinte acordo:</p>
    <h2>ACORDO:</h2>
    <p>Apróbase por unanimidade delegar as competencias para o exercicio da potestade sancionadora en caso de infraccións tipificadas como moi graves na normativa reguladora de estradas na persoa titular da Dirección da Axencia.</p>
    <p>Visto o acordo do Consello Reitor da Axencia Galega de Infraestruturas na súa reunión do 14 de outubro de 2013, relativo á delegación de competencias na persoa titular da Dirección da Axencia, de conformidade co artigo 13.3 da Lei 30/1992, do 26 de novembro, de réxime xurídico das administracións públicas e do procedemento administrativo común, dispoño que se publique no <em>Diario Oficial de Galicia </em>como anexo a esta resolución para os efectos da súa entrada en vigor a partir do día seguinte ao da súa publicación. </p>
    <p>Santiago de Compostela, 23 de xaneiro de 2014</p>
    <footer><p>Agustín Hernández-Fernández de Rojas<br>Presidente do Consello Reitor da Axencia Galega de Infraestruturas </p></footer>
    <h2>ANEXO<br>Acordo do Consello Reitor da Axencia Galega de Infraestruturas de<br>delegación da competencia para o exercicio da potestade sancionadora en<br>caso de infraccións cualificadas como moi graves na normativa<br>reguladora de estradas</h2>
    <p>1. A partir do día 14 de outubro será de aplicación a nova Lei 8/2013, do 28 de xuño, de estradas de Galicia. Esta, no seu artigo 71.3, establece que o exercicio da potestade sancionadora lles corresponde aos órganos administrativos aos cales a Administración lles atribúa expresamente a competencia para a iniciación, instrución e resolución dos expedientes correspondentes.</p>
    <p>2. De acordo co establecido no Decreto 173/2011, do 4 de agosto, polo que se aproba o Estatuto da Axencia Galega de Infraestruturas, este ente ten atribuída a función de xestión dos expedientes sancionadores por comisión de infraccións tipificadas na normativa de estradas (artigo 7). O estatuto citado atribúelle á Dirección da Axencia expresamente o exercicio da potestade sancionadora respecto das infraccións leves e graves. </p>
    <p>3. O Consello Reitor é o órgano colexiado de goberno da Axencia ao cal lle corresponde o exercicio da potestade sancionadora no caso de infraccións cualificadas como moi graves na normativa reguladora de estradas. Porén, considerando a natureza e composición deste órgano, considérase conveniente, para os efectos dunha maior axilidade e eficacia atribuír aquela competencia á Dirección da Axencia. </p>
    <p>Polo exposto, e ao abeiro do previsto no artigo 13 da Lei 30/1992, do 26 de novembro, de réxime xurídico das administracións públicas e do procedemento administrativo común, e no artigo 6 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, o Consello Reitor da Axencia Galega de Infraestruturas acorda delegar na persoa titular da Dirección a competencia para o exercicio da potestade sancionadora en caso de infraccións cualificadas como moi graves na normativa reguladora de estradas. </p>

