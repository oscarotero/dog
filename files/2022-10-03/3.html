---
date: '2022-10-03'
id: V0653-210922-0014
page: 52678
number: 188
agency: 'Vicepresidencia Primeira e Consellería de Economía, Industria e Innovación'
section: III. Outras disposicións.
title: >-
  ORDE do 21 de setembro de 2022 pola que se convoca o procedemento de
  concorrencia para a selección dunha entidade colaboradora para a entrega e
  distribución dos fondos das axudas do Programa de dinamización e incentivación
  do consumo nos comercios retallistas da Comunidade Autónoma de Galicia a
  través dos bonos Activa comercio (código de procedemento CO301A).
range: Orde
url: >-
  https://www.xunta.gal/dog/Publicados/2022/20221003/AnuncioV0653-210922-0014_gl.html
---
<p>A Vicepresidencia Primeira e Consellería de Economía, Industria e Innovación é o órgano encargado de exercer as competencias que, en materia de comercio interior, o artigo 30.I.4 do Estatuto de autonomía de Galicia atribúe á nosa comunidade autónoma.</p>
    <p>Segundo o disposto no Decreto 116/2022, do 23 de xuño, polo que se establece a estrutura orgánica da Vicepresidencia Primeira e Consellería de Economía, Industria e Innovación, correspóndelle á Dirección Xeral de Comercio e Consumo a planificación, a coordinación e o control das competencias da consellería en materia de comercio interior.</p>
    <p>O comercio tradicional está sometido a un profundo proceso de cambio que exixe realizar un esforzo de renovación continuo para adaptarse á realidade actual e aos novos hábitos de compra das persoas consumidoras.</p>
    <p>Por outra parte, na actualidade, e tras a crise sanitaria causada pola COVID-19, a inflación está a producir graves consecuencias económicas, tales como o incremento xeneralizado dos prezos e o conseguinte descenso do consumo. Esta situación está a influír dun xeito indubidable na actividade económica e no comportamento dos/das consumidores/as, e afecta de forma moi significativa a actividade comercial e, en xeral, a economía das persoas consumidoras.</p>
    <p>Por isto, a Vicepresidencia Primeira e Consellería de Economía, Industria e Innovación vai convocar, por segundo ano consecutivo, o programa bonos Activa comercio, dada a repercusión positiva que tivo a primeira edición do programa na reactivación das vendas no comercio de proximidade galego, que fixo posible que numerosas persoas puidesen beneficiarse destas axudas.</p>
    <p>A finalidade da segunda edición do programa bonos Activa comercio é continuar estimulando a demanda das persoas consumidoras e incrementar o fortalecemento e a reactivación económica do comercio retallista, mellorando o fondo de manobra dos establecementos comerciais galegos e paliando o impacto negativo derivado da crise económica.</p>
    <p>Os bonos Activa comercio poderanos utilizar as persoas físicas maiores de idade nos establecementos comerciais retallistas radicados na Comunidade Autónoma de Galicia que se adhiran ao programa, e as persoas consumidoras serán parte activa e fundamental para levar a cabo esta campaña de dinamización e reactivación do seu comercio de proximidade.</p>
    <p>A Lei 9/2007, do 13 de xuño, de subvencións de Galicia, prevé a posibilidade de contar con entidades colaboradoras no procedemento de xestión e pagamento de axudas públicas. Neste sentido, o seu artigo 9 establece que será entidade colaboradora aquela que, actuando en nome e por conta do órgano concedente para todos os efectos relacionados coa subvención, lles entregue e distribúa os fondos públicos ás persoas beneficiarias, cando así se estableza nunhas bases reguladoras, ou colabore na xestión da subvención.</p>
    <p>Así mesmo, o artigo 13.4 da mesma lei dispón que, cando as entidades colaboradoras sexan persoas suxeitas a dereito privado, se seleccionarán previamente mediante un procedemento sometido aos principios de publicidade, concorrencia, igualdade e non discriminación, e a colaboración se formalizará mediante convenio, salvo que polo obxecto da colaboración resulte de aplicación plena a Lei 9/2017, do 8 de novembro, de contratos do sector público, pola que se traspoñen ao ordenamento xurídico español as directivas do Parlamento Europeo e do Consello 2014/23/UE e 2014/24/UE, do 26 de febreiro de 2014.</p>
    <p>Coa finalidade de que o programa bonos Activa comercio estea axiña operativo, prevese a tramitación do procedemento de selección da entidade colaboradora pola vía de urxencia, polo que se reducen á metade (5 días) os prazos para efectuar os requirimentos de emenda.</p>
    <p>A teor do exposto, en virtude das competencias que ten atribuídas a Vicepresidencia Primeira e Consellería de Economía, Industria e Innovación en materia de comercio interior, e no exercicio das atribucións que me foron conferidas,</p>
    <h2>DISPOÑO:</h2>
    <p>Artigo 1. Convocatoria</p>
    <p>Convócase o procedemento para a selección da entidade colaboradora que participará na entrega e distribución das axudas económicas que se farán efectivas a través dos bonos Activa comercio de acordo coa orde da Vicepresidencia Primeira e Consellería de Economía, Industria e Innovación pola que se estableza o procedemento de concesión destes (código de procedemento CO301A).</p>
    <p>Artigo 2. Obxecto da colaboración</p>
    <p>O obxecto da colaboración é a entrega e distribución das axudas do Programa de dinamización e incentivación do consumo nos comercios retallistas da Comunidade Autónoma de Galicia a través dos bonos Activa comercio.</p>
    <p>Para estes efectos, subscribirase o oportuno convenio de colaboración coa Vicepresidencia Primeira e Consellería de Economía, Industria e Innovación, segundo o modelo que figura como anexo I desta orde.</p>
    <p>Artigo 3. Requisitos e condicións de solvencia</p>
    <p>Poderán ser entidades colaboradoras as entidades financeiras privadas con personalidade xurídica e plena capacidade de obrar, validamente constituídas, que cumpran os seguintes requisitos:</p>
    <p>– Ter oficinas comerciais abertas, cando menos, nos concellos de máis de 20.000 habitantes das catro provincias galegas.</p>
    <p>– Ter colaborado na xestión financeira da Xunta de Galicia nos últimos dous anos.</p>
    <p>A entidade financeira colaboradora actuará en nome do órgano concedente para todos os efectos relacionados coa subvención, entregando e distribuíndo os fondos públicos aos comercios adheridos ao programa.</p>
    <p>Artigo 4. Prazo de duración</p>
    <p>O prazo de duración da colaboración estenderase desde o momento da sinatura do correspondente convenio ata o 31 de decembro de 2022.</p>
    <p>O convenio poderá ser obxecto de prórroga dentro dos límites establecidos no Decreto 11/2009, do 8 de xaneiro, polo que se aproba o Regulamento da Lei de subvencións de Galicia.</p>
    <p>Artigo 5. Obrigas e compromisos da entidade colaboradora</p>
    <p>Son obrigas da entidade colaboradora, sen prexuízo do disposto no artigo 12 da Lei 9/2007, do 13 de xuño, de subvencións de Galicia:</p>
    <p>1. Estar ao día no pagamento das obrigas á Facenda Pública do Estado e á Administración autonómica, así como á Seguridade Social.</p>
    <p>2. Someterse ás actuacións de comprobación e control financeiro dos órganos competentes da Administración autonómica, estatal e comunitaria no exercicio das súas funcións.</p>
    <p>3. Cumprir cos criterios establecidos no convenio subscrito coa Vicepresidencia Primeira e Consellería de Economía, Industria e Innovación.</p>
    <p>4. Actuar en nome e por conta da Dirección Xeral de Comercio e Consumo, entregando e distribuíndo as axudas do programa de dinamización e incentivación do consumo nos comercios retallistas da Comunidade Autónoma de Galicia a través dos bonos Activa comercio.</p>
    <p>5. Conservar a documentación relacionada coa axuda durante un período de dous anos desde a sinatura do convenio de colaboración.</p>
    <p>6. Cumprir, en materia de protección de datos, co Regulamento (UE) 2016/679 do Parlamento Europeo e do Consello, do 27 de abril de 2016, relativo á protección das persoas físicas no que respecta ao tratamento de datos persoais e á libre circulación destes datos; coa Lei orgánica 3/2018, do 5 de decembro, de protección de datos persoais e garantía dos dereitos dixitais, e coas demais disposicións vixentes sobre a materia.</p>
    <p>7. Deixar clara constancia nos seus rexistros contables e así facilitar a adecuada xustificación da subvención e a comprobación do cumprimento das condicións establecidas de acordo co disposto no artigo 13.2.j) da Lei 9/2007, do 13 de xuño, de subvencións de Galicia.</p>
    <p>Artigo 6. Criterios de selección da entidade colaboradora</p>
    <p>Os criterios obxectivos que servirán de base para a adxudicación deste procedemento de selección son os seguintes:</p>
    <p>• Proposta técnica que describa coa amplitude e detalle precisos todos os elementos necesarios para a articulación da colaboración solicitada: ata 70 puntos.</p>
    <p>• Experiencia na entrega e distribución de axudas aos comercios retallistas da Comunidade Autónoma de Galicia no marco de programas de incentivación do consumo de ámbito autonómico: ata 30 puntos.</p>
    <p>Artigo 7. Lugar, forma e prazo de presentación das solicitudes</p>
    <p>As solicitudes presentaranse obrigatoriamente por medios electrónicos a través do formulario normalizado dispoñible na sede electrónica da Xunta de Galicia https://sede.xunta.gal, segundo o modelo que se inclúe como anexo II desta orde.</p>
    <p>De conformidade co artigo 68.4 da Lei 39/2015, do 1 de outubro, do procedemento administrativo común das administracións públicas, se algunha das entidades interesadas presenta a súa solicitude presencialmente, será requirida para que a emende a través da súa presentación electrónica. Para estes efectos, considerarase data de presentación da solicitude aquela en que fose realizada a emenda.</p>
    <p>Para a presentación electrónica poderase empregar calquera dos mecanismos de identificación e sinatura admitidos pola sede electrónica da Xunta de Galicia, incluído o sistema de usuario e clave Chave365 (https://sede.xunta.gal/chave365).</p>
    <p>O prazo máximo de presentación das solicitudes será de cinco días naturais contados a partir do seguinte ao da publicación desta orde no Diario Oficial de Galicia.</p>
    <p>Artigo 8. Documentación complementaria</p>
    <p>As entidades interesadas deberán achegar coa solicitude a seguinte documentación:</p>
    <p>– Escritura de constitución/modificación.</p>
    <p>– Poder acreditativo da representación da persoa que asina a solicitude de participación.</p>
    <p>– Proposta técnica, memoria e toda a documentación que, ao xuízo da entidade solicitante, lle permita á Administración valorar a solicitude conforme os criterios obxectivos fixados no artigo 6 desta orde.</p>
    <p>De conformidade co artigo 28.3 da Lei 39/2015, do 1 de outubro, do procedemento administrativo común das administracións públicas, non será necesario achegar os documentos que xa fosen presentados anteriormente pola persoa interesada ante calquera Administración. Neste caso, a persoa interesada deberá indicar en que momento e ante que órgano administrativo presentou os ditos documentos, que serán recadados electronicamente a través das redes corporativas ou mediante consulta ás plataformas de intermediación de datos ou outros sistemas electrónicos habilitados para o efecto, agás que conste no procedemento a oposición expresa da persoa interesada.</p>
    <p>De forma excepcional, se non se poden obter os citados documentos, poderáselle solicitar novamente á persoa interesada que os achegue.</p>
    <p>A documentación complementaria deberase presentar electronicamente.</p>
    <p>Se algunha das entidades interesadas presenta a documentación complementaria presencialmente, será requirida para que a emende a través da súa presentación electrónica. Para estes efectos, considerarase data de presentación aquela en que fose realizada a emenda.</p>
    <p>As entidades interesadas responsabilizaranse da veracidade dos documentos que presenten. Excepcionalmente, cando a relevancia do documento no procedemento o exixa ou existan dúbidas derivadas da calidade da copia, a Administración poderá solicitar de maneira motivada o cotexo das copias achegadas pola persoa interesada, para o cal poderá requirir a exhibición do documento ou da información orixinal.</p>
    <p>Sempre que se realice a presentación de documentos separadamente da solicitude, deberanse indicar o código e o órgano responsable do procedemento, o número de rexistro de entrada da solicitude e o número de expediente, se se dispón del.</p>
    <p>Artigo 9. Comprobación de datos</p>
    <p>Para a tramitación deste procedemento consultaranse automaticamente os datos incluídos nos seguintes documentos en poder da Administración actuante ou elaborados polas administracións públicas, agás que a entidade interesada se opoña á súa consulta:</p>
    <p>1. NIF da entidade solicitante.</p>
    <p>2. DNI/NIE da persoa representante.</p>
    <p>3. Certificado de estar ao día no pagamento de obrigas tributarias á AEAT.</p>
    <p>4. Certificado de estar ao día no pagamento á Seguridade Social.</p>
    <p>5. Certificado de estar ao día no pagamento das débedas á Administración pública da Comunidade Autónoma.</p>
    <p>No caso de que as entidades interesadas se opoñan á consulta, deberán indicalo no recadro correspondente habilitado no formulario correspondente e achegar os documentos.</p>
    <p>Cando así o exixa a normativa aplicable, solicitarase o consentimento expreso da entidade interesada para realizar a consulta.</p>
    <p>Excepcionalmente, no caso de que algunha circunstancia imposibilite a obtención dos citados datos, poderáselles solicitar ás entidades interesadas que presenten os documentos correspondentes.</p>
    <p>Artigo 10. Comisión de Valoración</p>
    <p>1. A Comisión de Valoración será o órgano colexiado encargado de valorar as solicitudes de acordo cos criterios obxectivos fixados no artigo 6 desta orde.</p>
    <p>2. A composición da Comisión de Valoración será a seguinte:</p>
    <p>• Presidencia: o/a subdirector/a da Dirección Xeral de Comercio e Consumo.</p>
    <p>• Vogais:</p>
    <p>Un/unha xefe/a de servizo da Dirección Xeral de Comercio e Consumo.</p>
    <p>Un/unha xefe/a de sección da Dirección Xeral de Comercio e Consumo.</p>
    <p>Un/unha funcionario/a da Dirección Xeral de Comercio e Consumo, que fará as funcións de secretario/a.</p>
    <p>3. O funcionamento da Comisión de Valoración rexerase polo establecido para os órganos colexiados na Lei 40/2015, do 1 de outubro, de réxime xurídico do sector público.</p>
    <p>Artigo 11. Resolución</p>
    <p>O prazo máximo para resolver e notificar a resolución ás entidades interesadas será de quince días naturais, contados a partir do día seguinte ao do remate do prazo de presentación de solicitudes.</p>
    <p>Se transcorre o prazo máximo para resolver sen que se dite resolución expresa, as entidades interesadas poderán entender desestimadas as súas solicitudes por silencio administrativo, de conformidade co disposto no artigo 23.5 da Lei 9/2007, do 13 de xuño, de subvencións de Galicia.</p>
    <p>Artigo 12. Notificacións</p>
    <p>As notificacións de resolucións e actos administrativos efectuaranse só por medios electrónicos nos termos previstos na normativa reguladora do procedemento administrativo común.</p>
    <p>De conformidade co artigo 45.2 da Lei 4/2019, do 17 de xullo, de administración dixital de Galicia, as notificacións electrónicas efectuaranse mediante a comparecencia na sede electrónica da Xunta de Galicia e a través do Sistema de notificacións electrónicas de Galicia-Notifica.gal. Este sistema remitiralles ás entidades interesadas avisos da posta á disposición das notificacións á conta de correo e/ou teléfono móbil que consten na solicitude. Estes avisos non terán, en ningún caso, efectos de notificación efectuada e a súa falta non impedirá que a notificación sexa considerada plenamente válida.</p>
    <p>De conformidade co artigo 47 da Lei 4/2019, do 17 de xullo, de administración dixital de Galicia, as entidades interesadas deberán crear e manter o seu enderezo electrónico habilitado único a través do Sistema de notificación electrónica de Galicia-Notifica.gal, para todos os procedementos administrativos tramitados pola Administración xeral e as entidades instrumentais do sector público autonómico. En todo caso, a Administración xeral e as entidades do sector público autonómico de Galicia poderán, de oficio, crear o indicado enderezo, para os efectos de asegurar o cumprimento por parte das entidades interesadas da súa obriga de relacionarse por medios electrónicos.</p>
    <p>As notificacións entenderanse efectuadas no momento en que se produza o acceso ao seu contido e entenderanse rexeitadas cando transcorresen dez días naturais desde a posta á disposición da notificación sen que se acceda ao seu contido.</p>
    <p>Se o envío da notificación electrónica non for posible por problemas técnicos, efectuarase a notificación polos medios previstos na normativa reguladora do procedemento administrativo común.</p>
    <p>Artigo 13. Trámites administrativos posteriores á presentación da solicitude</p>
    <p>Todos os trámites administrativos que as persoas interesadas deban realizar tras a presentación da solicitude deberán ser efectuados electronicamente accedendo á Carpeta cidadá da persoa interesada, dispoñible na sede electrónica da Xunta de Galicia.</p>
    <p>Artigo 14. Órganos competentes</p>
    <p>A Dirección Xeral de Comercio e Consumo será o órgano competente para a instrución deste procedemento, así como para realizar a proposta de resolución, e corresponderá á persoa titular da Vicepresidencia Primeira e Consellería de Economía, Industria e Innovación ditar a resolución que corresponda, sen prexuízo da delegación noutros órganos.</p>
    <p>Artigo 15. Transparencia e bo goberno</p>
    <p>Deberase dar cumprimento ás obrigas de transparencia contidas no artigo 17 da Lei 1/2016, do 18 de xaneiro, de transparencia e bo goberno, e no artigo 15 da Lei 9/2007, do 13 de xuño, de subvencións de Galicia.</p>
    <p>En virtude do disposto no artigo 4 da Lei 1/2016, do 18 de xaneiro, de transparencia e bo goberno, as persoas físicas e xurídicas beneficiarias de subvencións están obrigadas a subministrar á Administración, ao organismo ou á entidade das previstas no artigo 3.1 da Lei 1/2016, do 18 de xaneiro, a que se encontren vinculadas, logo de requirimento, toda a información necesaria para o cumprimento por parte daquela das obrigas previstas no título I da citada lei.</p>
    <p>Disposición derradeira única. Entrada en vigor</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 21 de setembro de 2022</p>
    <footer><p>Francisco José Conde López <br>Vicepresidente primeiro e conselleiro de Economía, Industria e Innovación</p></footer>
    <h2>ANEXO I</h2>
    <p>Convenio de colaboración entre a Vicepresidencia Primeira e Consellería de Economía, Industria e Innovación e ... para a entrega e distribución dos fondos das axudas do Programa de dinamización e incentivación do consumo nos comercios retallistas da Comunidade Autónoma de Galicia a través dos bonos Activa comercio.</p>
    <p>Santiago de Compostela, ... de ... de 2022</p>
    <h2>Reunidos</h2>
    <p>Dunha parte:</p>
    <p>Don Francisco José Conde López, vicepresidente primeiro e conselleiro de Economía, Industria e Innovación da Xunta de Galicia, nomeado para o dito cargo polo Decreto 60/2022, do 15 de maio, que actúa en nome e representación da Xunta de Galicia no uso das facultades que lle veñen atribuídas no artigo 34 da Lei 1/1983, do 22 de febreiro, de normas reguladoras da Xunta e da súa Presidencia.</p>
    <p>Doutra parte:</p>
    <p>Don/dona..., con DNI..., que actúa en nome e representación de..., na súa condición de..., en virtude das facultades emanadas de...</p>
    <p>Ambas as dúas partes interveñen no nome e representación das súas respectivas institucións no exercicio das competencias que lles están legalmente atribuídas e se recoñecen mutua e reciprocamente capacidade para obrigarse mediante este convenio nos termos que nel se conteñen e, para o efecto,</p>
    <h2>Manifestan:</h2>
    <p>Primeiro. A Vicepresidencia Primeira e Consellería de Economía, Industria e Innovación vai convocar, por segundo ano consecutivo, o programa bonos Activa comercio coa finalidade de continuar estimulando a demanda das persoas consumidoras e incrementar o fortalecemento e a reactivación económica do comercio de proximidade galego.</p>
    <p>A concesión destas axudas económicas farase efectiva a través dos bonos Activa comercio, que poderán utilizar as persoas físicas maiores de idade nos establecementos comerciais retallistas radicados na Comunidade Autónoma de Galicia que se adhiran ao programa.</p>
    <p>Segundo. A entidade..., conforme a Orde da Vicepresidencia Primeira e Consellería de Economía, Industria e Innovación, do... de... de 2022, resultou seleccionada como entidade financeira colaboradora na entrega e distribución dos fondos do Programa de dinamización e incentivación do consumo nos comercios retallistas da Comunidade Autónoma de Galicia a través dos bonos Activa comercio.</p>
    <p>Terceiro. Ambas as partes, por razóns de eficacia na xestión e co fin de conseguir unha mellor prestación dos servizos ás persoas beneficiarias das axudas, e de conformidade cos artigos 9 e 13 da Lei 9/2007, do 13 de xuño, de subvencións de Galicia, acordan subscribir este convenio de colaboración de acordo coas seguintes</p>
    <h2>CLÁUSULAS</h2>
    <p>Primeira. Obxecto da colaboración</p>
    <p>Constitúe o obxecto deste convenio establecer o marco da colaboración entre as partes asinantes, para a xestión e distribución dos fondos das axudas económicas que van ser convocadas no marco do programa bonos Activa comercio para fortalecer o sector comercial retallista de Galicia estimulando a demanda das persoas consumidoras.</p>
    <p>Segunda. Entidade colaboradora</p>
    <p>... é unha entidade colaboradora que cumpre cos artigos 3 e 6 da orde pola que se convoca o procedemento de concorrencia para a selección dunha entidade colaboradora para a entrega e distribución dos fondos das axudas do Programa de dinamización e incentivación do consumo nos comercios retallistas da Comunidade Autónoma de Galicia a través dos bonos Activa comercio.</p>
    <p>Terceira. Obrigas da entidade colaboradora</p>
    <p>A entidade colaboradora, sen prexuízo do disposto no artigo 12 da Lei 9/2007, do 13 de xuño, de subvencións de Galicia, e do establecido na Orde pola que se convoca o procedemento de concorrencia para a selección dunha entidade financeira colaboradora para a xestión do programa de dinamización e incentivación do consumo nos comercios retallistas da Comunidade Autónoma de Galicia a través dos bonos Activa comercio, está obrigada ao seguinte:</p>
    <p>1. Entregar e distribuír as axudas do programa mediante a habilitación dunha plataforma tecnolóxica específica e das aplicacións informáticas máis adecuadas para a posta en marcha, a eficaz execución e o seguimento do programa, de tal forma que permita ter un seguimento, control e rastrexabilidade da emisión dos bonos, o seu troco nos comercios adheridos e o pagamento destes, de acordo coas previsións establecidas na cláusula quinta.</p>
    <p>2. Ter operativas a plataforma e/ou aplicacións informáticas e habilitar o procedemento operativo antes da entrada en vigor da orde de convocatoria do programa.</p>
    <p>3. Utilizar a imaxe do programa, definida pola Dirección Xeral de Comercio e Consumo, en todos os soportes físicos e dixitais.</p>
    <p>4. Pór á disposición da Dirección Xeral de Comercio e Consumo os seguintes informes:</p>
    <p>– Persoas usuarias dadas de alta no programa.</p>
    <p>– Comercios dados de alta no programa.</p>
    <p>– Número de bonos descargados (localidade, provincia).</p>
    <p>5. Ser a depositaria dos fondos transferidos e entregar e distribuír os fondos públicos aos comercios adheridos ao programa, sen ningún custo ou requisito adicional dos previstos no programa e con independencia de que sexan clientes/as da entidade, cunha periodicidade semanal.</p>
    <p>Estes fondos en ningún caso se considerarán integrantes do seu patrimonio.</p>
    <p>6. Xestionar, controlar e supervisar o correcto destino dos fondos depositados na conta para o programa e, de ser o caso, coas instrucións específicas dadas pola Dirección Xeral de Comercio e Consumo.</p>
    <p>7. Informar do saldo dispoñible dos bonos unha vez acadada a súa data de caducidade ou ao final do programa, coa finalidade de realizar o reembolso dese saldo, se é o caso, á Vicepresidencia Primeira e Consellería de Economía, Industria e Innovación.</p>
    <p>8. Comunicar á Dirección Xeral de Comercio e Consumo, a través do correspondente ficheiro, as operacións de liquidacións e transferencias de aboamento realizadas, cunha periodicidade semanal.</p>
    <p>9. Reintegrar os fondos públicos no suposto de incumprimento dos requisitos e obrigas establecidos para a concesión da subvención e, en todo caso, nos supostos regulados no artigo 33 da Lei 9/2007, do 13 de xuño, de subvencións de Galicia.</p>
    <p>10. Cumprir, en materia de protección de datos, co Regulamento (UE) 2016/679 do Parlamento Europeo e do Consello, do 27 de abril de 2016, relativo á protección das persoas físicas no que respecta ao tratamento de datos persoais e á libre circulación destes datos; coa Lei orgánica 3/2018, do 5 de decembro, de protección de datos persoais e garantía dos dereitos dixitais, e coas demais disposicións vixentes sobre a materia.</p>
    <p>Deberase manter a xestión das bases de datos do programa á marxe das bases de datos da clientela da entidade financeira e non se poderán utilizar para ningún fin distinto da propia administración e xestión dos bonos.</p>
    <p>11. Dispor de libros e rexistros contables para facilitar a adecuada xustificación da subvención e a comprobación do cumprimento das condicións establecidas.</p>
    <p>12. Someterse ás actuacións de comprobación e control financeiro dos órganos competentes da Administración autonómica, estatal e comunitaria no exercicio das súas funcións.</p>
    <p>13. Cumprir cos requisitos e obrigas establecidos na Lei 9/2007, do 13 de xuño, de subvencións de Galicia, e particularmente nos seus artigos 10 e 12, así como no Decreto 11/2009, do 8 de xaneiro, polo que se aproba o Regulamento da Lei de subvencións de Galicia.</p>
    <p>Cuarta. Obrigas da Dirección Xeral de Comercio e Consumo</p>
    <p>A Dirección Xeral de Comercio e Consumo comprométese a:</p>
    <p>1. Librar o crédito necesario para realizar o pagamento dos bonos trocados dentro do período subvencionable establecido na correspondente orde de convocatoria do programa.</p>
    <p>2. Definir a imaxe do programa en todos os soportes físicos e dixitais.</p>
    <p>3. Facilitar o contido das declaracións das altas dos comercios e das persoas usuarias, así como das autorizacións expresas en materia de protección de datos, nos termos que se establezan na orde de convocatoria do programa e neste convenio.</p>
    <p>4. Autorizar as liquidacións con carácter previo á súa transferencia.</p>
    <p>5. Compensar os gastos en que incorra a entidade colaboradora ao abeiro do artigo 13.2.m) da Lei 9/2007, do 13 de xuño, de subvencións de Galicia.</p>
    <p>Quinta. Operativa da xestión das axudas</p>
    <p>– A entidade colaboradora habilitará as aplicacións informáticas tecnicamente máis adecuadas para dar de alta as persoas usuarias dos bonos Activa comercio e identificará, respecto de cada unha delas, a información que se estableza na orde de convocatoria do programa e, en todo caso, a seguinte:</p>
    <p>• Nome e apelidos.</p>
    <p>• Maioría de idade.</p>
    <p>• DNI/NIE.</p>
    <p>• Número de teléfono móbil.</p>
    <p>– Habilitación da solución técnica para a descarga dixital dos bonos por parte das persoas usuarias.</p>
    <p>Cada persoa usuaria disporá dos bonos que se establezan na orde de convocatoria do programa, que poderán ser usados nun ou varios dos comercios retallistas adheridos ao programa. A súa aplicación será efecutada polos propios establecementos e, para tal efecto, a entidade colaboradora habilitará os mecanismos e canles necesarios.</p>
    <p>Cada bono terá o valor determinado na orde de convocatoria do programa. O dito importe irase reducindo en función do valor da compra de acordo cos criterios establecidos na citada orde.</p>
    <p>O período de validez dos bonos será o establecido na orde de convocatoria do programa.</p>
    <p>O uso da aplicación e a descarga dos bonos por parte das persoas usuarias suporá a aceptación das condicións do seu uso e da política de privacidade conforme o Regulamento (UE) 2016/679 do Parlamento Europeo e do Consello, do 27 de abril de 2016, relativo á protección das persoas físicas no que respecta ao tratamento de datos persoais e á libre circulación destes datos, e polo que se derroga a Directiva 95/46/CE (Regulamento xeral de protección de datos), e a Lei orgánica 3/2018, do 5 de decembro, de protección de datos persoais e garantía dos dereitos dixitais, da cal serán informadas convenientemente.</p>
    <p>Para estes efectos, por medio dunha declaración responsable as persoas usuarias deberán manifestar, baixo a súa responsabilidade, que cumpren cos requisitos establecidos na orde correspondente e que os datos indicados son certos. Así mesmo, deberán constar as autorizacións correspondentes en materia de protección de datos persoais nos termos que se establezan na orde de convocatoria do programa e neste convenio.</p>
    <p>– A Vicepresidencia Primeira e Consellería de Economía, Industria e Innovación, mediante convocatoria pública, establecerá o prazo para que os comercios retallistas interesados en adherirse ao programa bonos Activa comercio se dean de alta na aplicación tecnolóxica habilitada para tal efecto pola entidade colaboradora.</p>
    <p>Na alta dos comercios deberá quedar constancia da información que se estableza na orde de convocatoria do programa e, en todo caso, a seguinte:</p>
    <p>• Nome e apelidos/razón social.</p>
    <p>• Domicilio fiscal en Galicia.</p>
    <p>• NIF/CIF.</p>
    <p>• Nome, apelidos e DNI/NIE da persoa representante.</p>
    <p>• Nome comercial.</p>
    <p>• Enderezo do establecemento comercial.</p>
    <p>• Número de teléfono móbil.</p>
    <p>• Correo electrónico.</p>
    <p>• IAE principal.</p>
    <p>• IBAN da conta bancaria.</p>
    <p>• Páxina web do establecemento comercial.</p>
    <p>A alta e o uso da aplicación por parte das persoas comerciantes suporá a aceptación das condicións e obrigas do programa e da política de privacidade conforme o Regulamento (UE) 2016/679 do Parlamento Europeo e do Consello, do 27 de abril de 2016, relativo á protección das persoas físicas no que respecta ao tratamento de datos persoais e á libre circulación de estes datos e polo que se derroga a Directiva 95/46/CE (Regulamento xeral de protección de datos), e a Lei orgánica 3/2018, do 5 de decembro, de protección de datos persoais e garantía dos dereitos dixitais, da cal serán informadas convenientemente.</p>
    <p>Para estes efectos, as persoas comerciantes deberán asinar dixitalmente unha declaración responsable en que manifesten o cumprimento das condicións establecidas e a veracidade dos datos indicados.</p>
    <p>O importe máximo de bonos que poderá trocar cada empresa establecerase, de ser o caso, na orde de convocatoria do programa.</p>
    <p>A entidade colaboradora habilitará o sistema de funcionamento e troco dos bonos de tal forma que queden rexistrados o importe e o concepto da compra, a identificación do bono e o importe descontado.</p>
    <p>– A entidade colaboradora deberá entregar e distribuír aos comercios, na conta bancaria indicada para tal efecto, o importe dos bonos trocados.</p>
    <p>Sexta. Depósito dos fondos públicos</p>
    <p>Para dar cumprimento ao disposto no número 1 da cláusula cuarta, a Vicepresidencia Primeira e Consellería de Economía, Industria e Innovación depositará os fondos públicos destinados ao programa bonos Activa comercio na seguinte conta bancaria da entidade financeira colaboradora: .... O depósito farase co concepto de «pagamento programa bonos Activa comercio».</p>
    <p>Sétima. Compensación económica e constitución de garantías</p>
    <p>A compensación económica a favor de... polos gastos de posta en funcionamento, seguimento e control do programa bonos Activa comercio é de 60.000,00 €, financiados con cargo á aplicación orzamentaria 06.03.751A.480.1 dos orzamentos xerais da Comunidade Autónoma de Galicia para o ano 2022.</p>
    <p>O pagamento da compensación económica farase á entidade financeira colaboradora, unha vez finalizado o programa bonos Activa comercio, na seguinte conta bancaria: ....</p>
    <p>En atención ás características da colaboración e á solvencia da entidade, a entidade colaboradora está exenta de constituír as garantías previstas no capítulo II do título IV do Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia.</p>
    <p>Oitava. Protección de datos</p>
    <p>As partes asinantes estarán obrigadas, en materia de protección de datos, a cumprir co Regulamento (UE) 2016/679 do Parlamento Europeo e do Consello, do 27 de abril de 2016, relativo á protección das persoas físicas no que respecta ao tratamento de datos persoais e á libre circulación destes datos, e polo que se derroga a Directiva 95/46/CE (Regulamento xeral de protección de datos), coa Lei orgánica 3/2018, do 5 de decembro, de protección de datos persoais e garantía dos dereitos dixitais, e coas demais disposicións vixentes sobre a materia.</p>
    <p>As partes deberán respectar o segredo profesional e, en consecuencia, manter absoluta confidencialidade e reserva sobre a totalidade dos documentos, datos e informacións que lles sexan confiados para a formalización do programa ou que sexan elaborados con ocasión da súa execución, salvo que a comunicación derive dunha obriga legal ou mandato xudicial.</p>
    <p>A entidade colaboradora, como encargada do tratamento dos datos, ten encomendado o labor de recollida, rexistro e almacenamento dos datos persoais necesarios para a tramitación dos bonos Activa comercio segundo as directrices establecidas pola Vicepresidencia Primeira e Consellería de Economía, Industria e Innovación, e garante expresamente, respecto dos datos de carácter persoal que se traten durante a xestión dos ditos bonos:</p>
    <p>a) Que adoptará as medidas técnicas e organizativas necesarias para garantir a súa conservación e seguridade e evitar a súa alteración, perda, tratamento ou acceso non autorizado.</p>
    <p>b) Que non os comunicará a terceiras persoas.</p>
    <p>c) Que gardará o segredo profesional respecto destes.</p>
    <p>d) Que os utilizará única e exclusivamente para os efectos previstos neste convenio.</p>
    <p>As obrigas anteriormente citadas non exclúen nin contraveñen as obrigas que se citarán como condición de encargado do tratamento.</p>
    <p>Novena. Encargado do tratamento</p>
    <p>A Vicepresidencia Primeira e Consellería de Economía, Industria e Innovación ten a condición de responsable do tratamento de datos persoais e a entidade colaboradora ten a condición de encargado do tratamento. A entidade colaboradora comprométese ás seguintes condicións:</p>
    <p>1. Tratar, por conta da Vicepresidencia Primeira e Consellería de Economía, Industria e Innovación, os datos de carácter persoal necesarios para a xestión dos bonos Activa comercio. A tipoloxía de datos tratados e as categorías de interesados serán unicamente os recollidos nesta orde. O tratamento poderá consistir na recollida, rexistro, conservación, consulta, supresión e destrución da información.</p>
    <p>2. Utilizar os datos persoais obxecto de tratamento, ou os que recolla para a súa inclusión, só para a finalidade obxecto desta encarga. En ningún caso poderá utilizar os datos para fins propios, neste suposto será considerado como responsable do tratamento.</p>
    <p>3. Tratar os datos de acordo coas instrucións do responsable do tratamento. Se o encargado do tratamento considera que algunha das instrucións infrinxe o RXPD, a LOPDGDD ou calquera outra disposición vixente en materia de protección de datos, informará inmediatamente o responsable.</p>
    <p>4. Levar por escrito, cando proceda segundo o artigo 30 do RXPD, un rexistro das actividades de tratamento efectuadas por conta do responsable, que inclúa o contido previsto no referido artigo.</p>
    <p>5. Non comunicar os datos a terceiras persoas, salvo que conte coa autorización expresa do responsable do tratamento, nos supostos legalmente admisibles. O encargado pódelles comunicar os datos a outros encargados do tratamento do mesmo responsable, de acordo coas instrucións deste último.</p>
    <p>6. Manter o deber de segredo respecto dos datos persoais a que teña acceso en virtude deste contrato, mesmo despois de que finalice o seu obxecto.</p>
    <p>7. Garantir que as persoas autorizadas para trataren datos persoais se comprometan, de forma expresa e por escrito, a respectar a confidencialidade e a cumprir as medidas de seguridade correspondentes, das cales as informará convenientemente. O encargado manterá á disposición do responsable a documentación acreditativa do cumprimento desta obriga.</p>
    <p>8. Garantir a formación necesaria en materia de protección de datos persoais das persoas autorizadas para tratar este tipo de información.</p>
    <p>9. Asistir o responsable do tratamento na resposta ao exercicio dos dereitos recoñecidos pola lexislación vixente en materia de protección de datos persoais, a través de medidas técnicas e organizativas apropiadas, para que este poida cumprir coa sua obriga de responder ás ditas solicitudes dos interesados nos prazos previstos pola normativa vixente. Para iso, o encargado facilitaralle ao responsable, por requirimento deste, e o antes posible, canta información sexa necesaria ou relevante para estes efectos. No caso de que os afectados soliciten o exercicio dos seus dereitos ante o encargado do tratamento, este informaraos a través de calquera medio fidedigno de que poderán acceder ao procedemento previsto para iso en https://www.xunta.gal/informacion-xeral-proteccion-datos</p>
    <p>10. No caso de que o obxecto da contratación prevexa a recollida de datos directamente polo adxudicatario, este facilitará a información relativa aos tratamentos de datos que se van realizar no momento de recadar os datos. A redacción e o formato en que se facilitará a información deberase acordar co responsable e dará cumprimento, en todo caso, ás exixencias previstas no RXPD e na LOPDGDD.</p>
    <p>11. Notificarlle ao responsable do tratamento, de forma inmediata e implementando as medidas de seguridade necesarias, as violacións da seguridade dos datos persoais ao seu cargo de que teña coñecemento, xunto con toda a información relevante para a documentación e comunicación da incidencia, de ser o caso, á Axencia Española de Protección de Datos, conforme o previsto no artigo 33 do RXPD.</p>
    <p>12. Dar apoio ao responsable do tratamento na realización das avaliacións de impacto relativas á protección de datos e na realización das consultas previas á autoridade de control, cando proceda.</p>
    <p>13. Implantar, nos casos en que sexan aplicables, as previsións recollidas no Real decreto 3/2010, do 8 de xaneiro, polo que se regula o Esquema nacional de seguridade no ámbito da administración electrónica (ENS). En todo caso, implantaranse as medidas de seguridade necesarias para:</p>
    <p>13.1. Garantir a confidencialidade, integridade, dispoñibilidade e resiliencia permanentes dos sistemas e servizos de tratamento.</p>
    <p>13.2. Restaurar a dispoñibilidade e o acceso aos datos persoais de forma rápida, en caso de incidente físico ou técnico.</p>
    <p>13.3. Verificar, avaliar e valorar, de forma regular, a eficacia das medidas técnicas e organizativas implantadas para garantir a seguridade do tratamento.</p>
    <p>13.4. Pseudonimizar e cifrar os datos persoais, se for necesario.</p>
    <p>14. Pór á disposición do responsable toda a información necesaria para demostrar o cumprimento das súas obrigas, en particular certificados de cumprimento da normativa expedidos por entidades acreditadas ou, en caso de non existiren, facilitando a realización das auditorías ou as inspeccións que realicen o responsable ou outro auditor autorizado.</p>
    <p>15. Designar un delegado de protección de datos, se corresponde segundo o previsto no artigo 37 do RXPD e no artigo 34 da LOPDGDD, e comunicarlle a súa identidade e os datos de contacto ao responsable, sen prexuízo da preceptiva inscrición na AEPD.</p>
    <p>Para estes efectos, faise constar que a entidade financeira colaboradora conta cun/cunha delegado/a de protección de datos formalmente designado/a, D./Dna...., e co/coa cal o responsable do tratamento se pode pór en contacto mediante o seguinte enderezo electrónico: ...</p>
    <p>16. Devolverlle ao responsable, unha vez cumpridas as prestacións obxecto desta contratación, os datos persoais e, de ser o caso, os soportes onde consten. A devolución suporá o borrado total dos datos existentes nos equipamentos informáticos utilizados polo encargado. Non obstante, este último poderá conservar unha copia dos datos estritamente necesarios, debidamente bloqueados, mentres poidan derivar responsabilidades da execución da prestación.</p>
    <p>17. Non subcontratar ningunha das prestacións que formen parte do obxecto deste convenio que comporten o tratamento de datos persoais, fóra daqueles servizos auxiliares que resulten necesarios para o normal funcionamento dos servizos do encargado ou aqueles que resulten precisos para acadar o bo fin deste convenio. Neste caso, as entidades subcontratistas terán tamén a condición de encargado do tratamento e deberán cumprir igualmente as obrigas establecidas neste convenio para esta figura e as instrucións que dite o responsable do tratamento. Á entidade bancaria colaboradora corresponderalle regular a nova relación de forma que o novo encargado quede suxeito ás mesmas condicións (instrucións, obrigas, medidas de seguridade…), ao mesmo réxime de responsabilidade e cos mesmos requisitos formais que o encargado inicial, no referente ao adecuado tratamento dos datos persoais e á garantía dos dereitos das persoas afectadas.</p>
    <p>Décima. Prazo de duración</p>
    <p>Este convenio de colaboración entrará en vigor o día da súa sinatura e os seus efectos estenderanse ata o 31 de decembro de 2022.</p>
    <p>O convenio poderá ser obxecto de prórroga dentro dos límites establecidos no Decreto 11/2009, do 8 de xaneiro, polo que se aproba o Regulamento da Lei de subvencións de Galicia.</p>
    <p>Décimo primeira. Interpretación do convenio</p>
    <p>As cuestións xurdidas acerca da interpretación, modificación ou efectos do convenio serán resoltas pola Vicepresidencia Primeira e Consellería de Economía, Industria e Innovación, e os seus acordos porán fin á vía administrativa.</p>
    <p>Contra estes acordos cabe interpor recurso potestativo de reposición no prazo dun mes, ante o mesmo órgano que ditou a resolución, segundo o previsto na Lei 39/2015, do 1 de outubro, do procedemento administrativo común das administracións públicas, ou poderase interpor directamente, ante o Tribunal Superior de Xustiza de Galicia, recurso contencioso-administrativo no prazo de dous meses contados desde o día seguinte ao da notificación do acto que poña fin á vía administrativa, se o dito acto for expreso. Se non o for, o prazo será de seis meses e contarase, para o/a solicitante e outros/as posibles interesados/as, a partir do día seguinte a aquel en que, de acordo coa súa normativa específica, se produza o acto presunto, de conformidade co disposto na Lei 29/1998, do 13 de xullo, reguladora da xurisdición contencioso-administrativa.</p>
    <p>Décimo segunda. Resolución do convenio</p>
    <p>Son causas de resolución deste convenio:</p>
    <p>1. O transcurso do prazo de vixencia do convenio sen que se acordase a súa prórroga.</p>
    <p>2. O acordo unánime das partes asinantes.</p>
    <p>3. O incumprimento total ou parcial das estipulacións contidas nas cláusulas ou no articulado da Orde pola que se convoca o procedemento de selección de entidades colaboradoras, sen prexuízo da tramitación dos compromisos adquiridos con anterioridade sobre expedientes de axudas en curso.</p>
    <p>4. Calquera outra causa distinta das anteriores prevista na lexislación vixente.</p>
    <p>Para os efectos do reintegro das subvencións, observarase o disposto no título II da Lei 9/2007, do 13 de xuño, de subvencións de Galicia, e no seu regulamento, aprobado polo Decreto 11/2009, do 8 de xaneiro.</p>
    <p>Décimo terceira. Xustificación e inspección</p>
    <p>A Dirección Xeral de Comercio e Consumo, como responsable do programa, reserva para si o dereito de realizar, a posteriori e de forma aleatoria, cantas comprobacións, inspeccións e demais medidas de control considere oportunas para asegurar a correcta aplicación dos recursos públicos e para verificar o adecuado desenvolvemento e execución do programa de subvención.</p>
    <p>No suposto de que exista algún incumprimento por parte dos establecementos adheridos, a Dirección Xeral de Comercio e Consumo poderá cancelar a adhesión destes ao programa bonos Activa comercio e comunicaralle a dita circunstancia á entidade colaboradora co fin de impedir o troco e o pagamento dos bonos.</p>
    <p>Os comercios retallistas adheridos están obrigados a facilitar canta información lles sexa requirida pola Dirección Xeral de Comercio e Consumo e polos restantes órganos de control no exercicio das súas funcións de fiscalización do destino das axudas.</p>
    <p>Décimo cuarta. Natureza administrativa</p>
    <p>Este convenio de colaboración ten natureza administrativa e queda fóra do ámbito de aplicación da Lei 9/2017, do 8 de novembro, de contratos do sector público, sen prexuízo da aplicación dos principios e criterios da dita lei para resolver as dúbidas ou lagoas que poida presentar.</p>
    <p>O convenio rexerase polas súas propias cláusulas e, supletoriamente, polas normas xerais do dereito administrativo.</p>
    <p>As dúbidas que poidan xurdir en relación coa interpretación e co cumprimento do convenio resolveranse de común acordo, sen prexuízo da competencia da orde xurisdicional contencioso-administrativa.</p>
    <p>Décimo quinta. Réxime xurídico</p>
    <p>Para todo o non previsto neste convenio de colaboración observarase o disposto na Lei 9/2007, do 13 de xuño, de subvencións de Galicia; no Decreto 11/2009, do 8 de xaneiro, polo que se aproba o Regulamento da Lei 9/2007, do 13 de xuño, de subvencións de Galicia; na Lei 1/2016, do 18 de xaneiro, de transparencia e bo goberno; na Lei 39/2015, do 1 de outubro, do procedemento administrativo común das administracións públicas; na Lei 40/2015, do 1 de outubro, de réxime xurídico do sector público, así como nas restantes normas xerais de dereito administrativo.</p>
    <p>E en proba da conformidade cos termos deste convenio de colaboración, as partes asínano e rubrícano no lugar e na data indicados no encabezamento.</p>
    <table>
     <tbody>
      <tr>
       <td><footer><p>Francisco José Conde López<br>Vicepresidente primeiro e conselleiro<br>e Economía, Industria e Innovación</p></footer></td>
       <td><footer><p>xxx</p></footer></td>
      </tr>
     </tbody>
    </table>

