---
date: '2003-10-21'
id: 1DEB6
page: 13
number: 204
agency: FUNDACIÓN GALICIA-EUROPA
section: VI. ANUNCIOS
title: >-
  Anuncio do 6 de outubro de 2003 polo que se convocan bolsas de formación en
  prácticas ou especialización na Fundación Galicia Europa.
range: Anuncio
url: 'https://www.xunta.gal/dog/Publicados/2003/20031021/Anuncio1DEB6_gl.html'
---
<p>A Fundación Galicia Europa ten entre os seus fins estatutarios fomenta-lo achegamento da realidade galega á europea, para o cal, e entre outras actividades, poderá impulsa-la formación en temas comunitarios.</p>
<p>Para cumprir este mandato e tendo en conta a importancia de facilita-lo profundamento no coñecemento real das regras prácticas de actuación da Unión Europea, faise necesario mante-la liña establecida de concesión de bolsas destinadas a titulados superiores que a fundación vén concedendo para contribuír á súa especialización neste ámbito.</p>
<p>En consecuencia, e no uso das atribucións que lle confire o seu estatuto, a Fundación Galicia Europa convoca as bolsas que se especifican, con suxeición ás seguintes bases:</p>
<p>1. Obxecto.</p>
<p>A Fundación Galicia Europa oferta seis bolsas de formación en prácticas ou especialización para a súa realización nas sedes de Santiago de Compostela e Bruxelas.</p>
<p>As bolsas rexeranse polas presentes bases complementadas co prego de condicións particulares que será entregado ós beneficiarios resultantes da adxudicación das bolsas, para os efectos da súa aceptación.</p>
<p>O desenvolvemento de dúas destas bolsas terá lugar na sede de Santiago de Compostela, concedéndose as outras catro para a súa realización na oficina que a fundación ten en Bruxelas.</p>
<p>2. Duración e contía das bolsas.</p>
<p>O período de desfrute das bolsas será de once meses naturais contados desde o día 15 de xaneiro de 2004.</p>
<p>A contía bruta individual das axudas para todo o período será de 11.130 euros para os bolseiros en Santiago de Compostela e de 12.020 euros para os bolseiros destinados na sede de Bruxelas.</p>
<p>No suposto de non terse concedidas tódalas axudas, o remanente orzamentario existente podería ser incorporado a calquera das modalidades do programa de actuacións que, con carácter xeral, convoca a Fundación Galicia Europa.</p>
<p>3. Requisitos.</p>
<p>Poderán solicitar estas bolsas aqueles titulados superiores que á data da publicación deste anuncio reúnan as seguintes condicións e requisitos:</p>
<p>-Titulación universitaria superior, cursada nunha universidade galega.</p>
<p>-Darase preferencia ás licenciaturas en dereito, economía, administración de empresas e ciencias políticas, sen exclusión daquelas candidaturas con outras licenciaturas.</p>
<p>-Ter un bo expediente académico.</p>
<p>-Ter empadroamento en Galicia desde antes do 31-12-2001.</p>
<p>-Domina-los idiomas galego e castelán.</p>
<p>-Acreditar un bo coñecemento de inglés e/ou francés.</p>
<p>-Ter nado despois do 31-12-1973.</p>
<p>-Posuír a nacionalidade dun dos estados membros da Unión Europea.</p>
<p>Os bolseiros seleccionados quedarán obrigados ó estricto cumprimento dos requisitos complementarios recollidos no prego de condicións particulares, que, para tódolos efectos, forma parte integrante da concesión.</p>
<p>4. Prazo e forma de presentación de solicitudes.</p>
<p>As solicitudes presentaranse segundo modelo normalizado anexo e dirixiranse ó director da Fundación Galicia Europa.</p>
<p>Á dita solicitude xuntarase a seguinte documentación:</p>
<p>-Unha fotografía recente de tamaño carné coa súa identificación no reverso.</p>
<p>-Copia simple do expediente académico.</p>
<p>-Copia simple do DNI, tarxeta de residencia, pasaporte ou outro documento oficial identificativo.</p>
<p>-Curriculum vitae.</p>
<p>-Documentación acreditativa do cumprimento dos requisitos, así como da realización do indicado no curriculum.</p>
<p>-Declaración responsable de non estar desfrutando doutra bolsa ou axuda coa mesma finalidade e durante o mesmo período de desfrute.</p>
<p>A solicitude, debidamente formalizada, xunto coa documentación devandita, remitirase por correo certificado con xustificante de recepción ou presentarase no rexistro da Fundación Galicia Europa (r/ Feáns, 3-5 baixo 15706 Santiago de Compostela), no prazo de 15 días naturais contados a partir do seguinte ó da publicación deste anuncio no Diario Oficial de Galicia.</p>
<p>O impreso de solicitude, así como outra información relacionada poderán ser facilitadas pola oficina da fundación en Santiago de Compostela, ou encontrarse na súa páxina web: <a href="http://www.fundaciongaliciaeuropa.org">http://www.fundaciongaliciaeuropa.org</a></p>
<p>5. Procedemento de selección.</p>
<p>Será competente neste procedemento unha comisión designada e presidida polo director da Fundación Galicia Europa, ou persoa na que delegue, composta por un número impar de membros. A adxudicación das bolsas realizarase ás seis mellores puntuacións obtidas entre 0 e 20, fixándose como criterios de valoración os seguintes:</p>
<p>a) Cualificación e experiencia, ata un máximo de 10 puntos. Para os efectos da súa consideración atenderase ó seguinte baremo:</p>
<p>-Expediente académico: ata 4 puntos.</p>
<p>-Prácticas en institucións comunitarias: 0,10 puntos por mes ata un máximo de 0,90 puntos.</p>
<p>-Másters universitarios ou cursos de doutoramento relacionados con asuntos europeos: ata 2 puntos.</p>
<p>-Idiomas: ata 2 puntos.</p>
<p>-Prácticas na Fundación Galicia Europa: 0,10 puntos por mes de práctica, ata un máximo de 1,10 puntos.</p>
<p>b) Proba práctica, ata un máximo de 10 puntos.</p>
<p>Para verifica-los coñecementos mínimos esixibles os solicitantes realizarán unha proba práctica cos exercicios que a comisión estime necesarios en relación coa materia.</p>
<p>A comisión elaborará un informe-proposta de selección de adxudicatarios que, con carácter vinculante, elevará ó director para resolución definitiva.</p>
<p>No informe constarán as causas determinantes da non concesión de bolsas, de se-lo caso. Así mesmo, establecerá unha lista de reserva nutrida cos candidatos non seleccionados, atendendo ás puntuacións obtidas por estes.</p>
<p>Non serán computables os méritos que non veñan acreditados documentalmente polos solicitantes, podendo ser rexeitadas as solicitudes presentadas.</p>
<p>Do mesmo modo comprobarase a veracidade da documentación achegada en copia simple logo de presentación de orixinais ou copias debidamente compulsadas.</p>
<p>6. Vixencia das bolsas.</p>
<p>Con carácter excepcional e por unha soa vez poderán resultar adxudicatarios destas bolsas aqueles beneficiarios da convocatoria anterior que, reunindo os requisitos esixidos, presenten a súa solicitude en forma e prazo.</p>
<p>7. Causas de resolución e certificado final.</p>
<p>Os bolseiros que non demostrasen a debida aplicación ou dedicación durante o período de prácticas poderán ver resolta a súa relación coa fundación trala audiencia de parte, coas penalizacións ás que houbese lugar. Aqueles que concluísen satisfactoriamente o seu período formativo recibirán a correspondente certificación acreditativa, na que constarán tódolos termos atribuíbles á bolsa así como ó seu aproveitamento.</p>
<p>8. Interpretación e foro.</p>
<p>Esta convocatoria será integrada para a súa interpretación coas condicións particulares que han de asina-los seleccionados antes da súa incorporación. Calquera desavenencia dos peticionarios ou bolseiros coa fundación será formulada por escrito e presentada no rexistro dela, resolvendo motivadamente a dirección, para o cal poderá solicita-los informes xurídicos e técnicos que estimase procedentes. No caso de persisti-la desavenencia o interpelante poderá presenta-la oportuna demanda xurisdiccional na orde civil ante os xulgados de Santiago de Compostela ou exercitar calquera outra acción que estimase admisible en dereito.</p>
<p>Santiago de Compostela, 6 de outubro de 2003.</p>
<p>Jaime Pita Varela</p>
<p>Secretario xeral da Fundación Galicia Europa</p>

