---
date: '2003-10-21'
id: 1DEBE
page: 13
number: 204
agency: FUNDACIÓN GALICIA-EUROPA
section: VI. ANUNCIOS
title: >-
  Anuncio do 6 de outubro de 2003 polo que se convocan bolsas para a realización
  de estudios de integración europea en centros universitarios europeos.
range: Anuncio
url: 'https://www.xunta.gal/dog/Publicados/2003/20031021/Anuncio1DEBE_gl.html'
---
<p>A Fundación Galicia Europa convoca sete bolsas para a realización de estudios de integración europea durante o curso académico 2004-2005 nos seguintes centros:</p>
<p>-Colexio de Europa (Bruxes ou Natolín).</p>
<p>-Instituto de Estudios Europeos de Florencia (IUE).</p>
<p>-Instituto de Estudios Europeos da Universidade Libre de Bruxelas (ULB).</p>
<p>-Universidade Católica de Lovaina (UCL -KUL).</p>
<p>1. Requisitos:</p>
<p>1. Ter realizados estudios universitarios completos de segundo ciclo, cursados en centros universitarios galegos.</p>
<p>Non obstante, poderán optar ás bolsas aqueles candidatos que, atopándose no último ano de carreira, poidan acreditar con anterioridade á aceptación dela, estar en posesión do título que os capacite para isto.</p>
<p>2. Dispor dun bo expediente académico. A súa avaliación será realizada polo centro universitario elixido polo candidato, sen prexuízo da súa consideración pola fundación en caso necesario.</p>
<p>3. Domina-la lingua ou linguas de traballo do centro que escolla o candidato.</p>
<p>4. Ter nado despois do 31-12-1973 para aqueles candidatos que opten ó Colexio de Europa, Universidade Libre de Bruxelas e Universidade Católica de Lovaina; ou despois do 31-12-1968 para os candidatos ó Instituto de Estudios Europeos de Florencia.</p>
<p>5. Ter empadroamento en Galicia desde antes do 31-12-2001.</p>
<p>6. Posuí-la nacionalidade dalgún dos Estados membros da Unión Europea.</p>
<p>2. Importe e aboamento das bolsas:</p>
<p>As bolsas dotaranse coas seguintes contías brutas, suxeitas ás retencións fiscais determinadas pola normativa fiscal de aplicación:</p>
<p>-Colexio de Europa: 20.750 euros.</p>
<p>-Insituto de Estudios Europeos de Florencia: 17.400 euros.</p>
<p>-Instituto de Estudios Europeos da Universidade Libre de Bruxelas e Universidade Católica de Lovaina: 12.020 euros.</p>
<p>Estas contías satisfaranse por bolsa completa en un único aboamento antes do comezo do curso, en concepto de gastos de matrícula, se é o caso, desprazamentos e varios, e realizarase mediante transferencia bancaria á conta domiciliada en Galicia que indique o bolseiro.</p>
<p>No suposto de non terse concedidas tódalas axudas, o remanente orzamentario existente podería ser incorporado a cualquera das modalidades do programa de actuacións que, con carácter xeral, convoca a Fundación Galicia Europa.</p>
<p>3. Información e presentación de solicitudes:</p>
<p>a) Colexio de Europa: para solicita-la bolsa en calquera dos centros do Colexio de Europa, deberase remitir simultaneamente á fundación e ó propio colexio o formulario do centro debidamente cuberto e acompañado da documentación correspondente, obtido a través da páxina web do Colexio de Europa: http//www.coleurop.be e seguindo as instruccións indicadas nesa mesma páxina.</p>
<p>Na solicitude remitida á Fundación Galicia Europa deberá xuntarse ademais, a solicitude de bolsa, segundo o modelo do anexo I e a documentación</p>
<p>acreditativa do cumprimento dos requisitos especificados na presente convocatoria.</p>
<p>b) Instituto de Estudios Europeos de Florencia: para solicita-la bolsa no master de estudios de dereito (LL.M) do IUE de Florencia, os interesados deben remitirse á páxina web do Instituto: http//www.iue.it onde figuran os formularios de solicitude e a documentación que deba xunto co dito formulario (incluído un proxecto de investigación).</p>
<p>Esta documentación debe enviarse simultaneamente á Fundación Galicia Europa e ó IUE de Florencia seguindo as instruccións indicadas na páxina web.</p>
<p>Na solicitude remitida á Fundación Galicia Europa, deberá acompañarse ademais, a solicitude de bolsa, segundo o modelo do anexo I e a documentación acreditativa do cumprimento dos requisitos especificados na presente convocatoria.</p>
<p>c) Universidade Libre de Bruxelas e Universidade Católica de Lovaina: os candidatos que opten a un destes centros deberán proceder da seguinte maneira:</p>
<p>Xunto coa solicitude de bolsa, segundo o modelo do anexo I, deberá presentarse currículum vitae, copia do expediente académico e demais documentación acreditativa do cumprimento dos requisitos esixidos e méritos alegados.</p>
<p>Para maior axilidade na resolución destas bolsas, será obrigatorio que, de maneira simultánea, os candidatos soliciten a bolsa á Fundación Galicia Europa e realicen a preinscrición no centro desexado, debendo presentar copia do formulario de petición coa solicitude de bolsa. De non ser así, a proposta será rexeitada.</p>
<p>As solicitudes deberán presentarse ou remitirse por correo certificado con xustificante de recepción á Fundación Galicia Europa, Rúa dos Feáns, 3-5 baixo, 15706 Santiago de Compostela.</p>
<p>Poderá solicitarse información adicional de luns a venres, de 9.00 a 14.00 horas, polos seguintes medios:</p>
<p>-Teléfono: 981 54 10 12.</p>
<p>-Fax: 981 54 10 13.</p>
<p>-Correo electrónico: santiago*fundaciongaliciaeuropa.org</p>
<p>- Páxina web: <a href="http://www.fundaciongaliciaeuropa.org">http://www.fundaciongaliciaeuropa.org</a></p>
<p>4. Data límite de presentación das solicitudes:</p>
<p>a) Colexio de Europa: 25 de xaneiro de 2004.</p>
<p>b) Instituto de Estudios Europeos de Florencia: 15 de xaneiro de 2004.</p>
<p>c) Universidade Libre de Bruxelas e Universidade Católica de Lovaina: 1 de abril de 2004.</p>
<p>5. Selección:</p>
<p>Dependendo do centro elixido, o proceso de selección será diferente:</p>
<p>a) Colexio de Europa.</p>
<p>A selección realizarase conxuntamente pola Fundación Galicia Europa e o Colexio de Europa, de acordo cos criterios establecidos polo centro contidos na súa páxina web e atendendo os requisitos esixidos na convocatoria da Fundación Galicia Europa.</p>
<p>b) Instituto de Estudios Europeos de Florencia: a selección realizarase conxuntamente polo IUE de Florencia e a Fundación Galicia Europa, de acordo cos criterios establecidos polo propio instituto contidos na súa páxina web e atendendo os requisitos esixidos na convocatoria da Fundación Galicia Europa.</p>
<p>c) Universidade Libre de Bruxelas e Universidade Católica de Lovaina.</p>
<p>No suposto caso de aceptación por algún dos centros, os interesados deberanlle remitir inmediatamente á Fundación Galicia Europa a comunicación positiva, así como informa-la fundación no suposto de obter unha admisión condicionada (baixo reserva).</p>
<p>Se o número de admitidos excedese o de bolsas convocadas, a fundación realizará unha selección</p>
<p>entre os candidatos atendendo os méritos acreditados e de acordo co seguinte baremo:</p>
<p>-Expediente académico: ata 4 puntos.</p>
<p>-Tese de doutoramento sobre temas europeos: ata 2 puntos.</p>
<p>-Prácticas en institucións comunitarias ou na Fundación Galicia Europa: 0,10 puntos por mes ata 1 punto máximo.</p>
<p>-Mestrados universitarios ou cursos de doutoramento sobre asuntos de integración europea: ata 1 punto.</p>
<p>-Idiomas: ata 2 puntos.</p>
<p>O procedemento de selección rematará no momento no que as confirmacións de admisión de tódolos candidatos se reciban, procedendo á resolución de adxudicación das bolsas. Estas distribuiranse entre os distintos centros en función das admisións e seleccións efectuadas pola Fundación Galicia Europa. Non obstante, no suposto de non se recibir tódalas admisións con anterioridade ó 1 de setembro de 2004, esta será a data límite para a resolución de adxudicación das bolsas.</p>
<p>Santiago de Compostela, 6 de outubro de 2003.</p>
<p>Jaime Pita Varela</p>
<p>Secretario xeral da Fundación Galicia Europa.</p>

