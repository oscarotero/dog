---
date: '1996-05-06'
id: '6186'
page: 4
number: 88
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 16 de abril de 1996 pola que se dictan normas para a concesión de
  subvencións a proxectos de accións de investigación-acción que teñan relación
  con esforzo global anti-VIH/sida.
range: Orde
url: 'https://www.xunta.gal/dog/Publicados/1996/19960506/Anuncio6186_gl.html'
---
<p>Dentro do marco das actividades anti-VIH/sida en Galicia débeselle prioridade a atende-la demanda e financiamento de proxectos ou actividades de investigación-acción co obxectivo dobre de que ó mesmo tempo que se contribúe directamente á acción global anti-VIH tamén, mediante a avaliación e valoración desas experiencias, se poidan estender aquelas que proporcionen resultados positivos e útiles no proceso de lograr unha maior esixencia das nosas accións, aconsellado polas estratexias e directrices da Organización Mundial da Saúde (OMS) e que teñen a súa xustificación plena no medio da infección por VIH/sida.</p>
<p>A brusca aparición do virus de inmunodeficiencia humana revélano-las carencias e limitacións no campo da atención social e sanitaria, e as experiencias de máis dunha década de esforzos para facerlles fronte amósanno-la necesidade de formular alternativas, así como buscar novas iniciativas que proporcionen solucións eficientes para a súa implantación no futuro.</p>
<p>Seguindo esta liña marcada anteriormente e cos obxectivos de potenciar e avaliar estas actividades, así como a investigación e formación continuada dos profesionais sociosanitarios que desenvolvan o seu labor neste campo, convócanse estas axudas.</p>
<p>Por todo o antedito, facendo uso das facultades que me confiren os artigos 34 e 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1988, do 20 de outubro,</p>
<p>DISPOÑO:</p>
<p>Artigo 1º.-O obxecto da presente orde é a convocatoria de axudas económicas para proxectos ou accións de investigación-acción, actividades de interese comunitario no campo da vixilancia epidemiolóxica, información, prevención, detección, tratamento e atención do VIH/sida.</p>
<p>Estas axudas irán dirixidas a aquelas persoas ou institucións que desenvolvan as anteditas actividades na Comunidade Autónoma de Galicia, con especial consideración das solicitudes presentadas por institucións públicas ou benéfico-privadas sen ánimo de lucro.</p>
<p>Artigo 2º.-As actividades que se van desenvolver, que poden ser obxecto das subvencións reguladas na presente orde estarán encadradas dentro das directrices marcadas pola OMS a través do seu programa global anti VIH/sida, desenvolto en Galicia pola Consellería de Sanidade e Servicios Sociais.</p>
<p>Así, terán consideración preferente aquelas actividades que aborden os seguintes contidos:</p>
<p>a) Estudios de nivel de información, actitudes e comportamentos de poboación galega en relación con esta infección.</p>
<p>b) Realización de accións preventivas sobre colectivos de especial interese para evita-la transmisión do VIH/sida e avaliación dos seus resultados. Defínense como colectivos de especial interese os de prostitución, homosexualidade, usuarios de drogas por vía parenteral (UDVP) e institucións penitenciarias.</p>
<p>c) Recollida, realización e difusión continuada de información relacionada co VIH.</p>
<p>d) Investigación social para evita-la discriminación.</p>
<p>e) Atención e soporte psíquico do afectado e o seu contorno.</p>
<p>f) Actividades de grupos de autoapoio de portadores de VIH/Sida.</p>
<p>g) Actividades de formación de persoal que realice a súa actividade no campo do VIH/sida.</p>
<p>h) Todas aquelas actividades que se encadren nas pautas establecidas pola Consellería de Sanidade e Servicios Sociais en relación co VIH/sida.</p>
<p>Artigo 3º.-As axudas concedidas irán destinadas a cubri-la totalidade ou parte dos gastos de financiamento do proxecto ou acción de acordo cos seguintes conceptos:</p>
<p>a) Materiais e recursos necesarios para levalos a cabo.</p>
<p>b) Desprazamentos e actividades de organización relacionadas co seu desenvolvemento.</p>
<p>c) Actividades formativas dos propios membros do grupo de intervención.</p>
<p>d) Deseño e dirección.</p>
<p>Artigo 4º.-O importe total das axudas reguladas pola presente orde ascende a 13.000.000 de ptas., que se farán efectivas con cargo á aplicación orzamentaria 5001.2020.785.1, na que existe crédito orzamentario suficiente.</p>
<p>Artigo 5º.-As solicitudes formularanse de acordo co modelo que figura no anexo I desta convocatoria e acompañaranse dunha memoria explicativa do proxecto ou acción que se pretende realizar, memoria que se elaborará seguindo o modelo que figura no anexo II cunha extensión máxima de 15 páxinas.</p>
<p>Artigo 6º.-As solicitudes, dirixidas á Dirección Xeral de Saúde Pública, e maila documentación complementaria, deberán presentarse no rexistro xeral da Consellería de Sanidade e Servicios Sociais ou polos procedementos establecidos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, no prazo de 30 días natu</p>
<p>rais, contados a partir do seguinte ó da publicación desta orde no Diario Oficial de Galicia.</p>
<p>Artigo 7º.-Para a selección das solicitudes formuladas valoraranse as seguintes características:</p>
<p>a) Adecuación de contidos ós recollidos no artigo 2º.</p>
<p>b) Proxectos coordinados entre distintos servicios, institucións ou ambos dunha mesma zona que teñan incidencia positiva no esforzo global anti VIH/sida entre a súa poboación.</p>
<p>c) Previsión dunha acción continuada en anos posteriores.</p>
<p>d) Solidez e coherencia na concepción dos proxectos ou accións, expresadas polo rigor e concreción dos obxectivos, poboación diana, consistencia metodolóxica, tipo e temporalización das actividades, recursos que se mobilizarán e sistema de avaliación deseñados.</p>
<p>e) Axuste entre o custo e o orzamento presentados.</p>
<p>Artigo 8º.-Para a selección e aprobación definitiva das axudas constituirase unha comisión integrada por:</p>
<p>-O director xeral de Saúde Pública ou persona en que delegue, que actuará como presidente.</p>
<p>-O subdirector xeral de Programas de Saúde Pública ou persoa en quen delegue.</p>
<p>-O xefe de Servicio de Prevención e Control da Infección por VIH/sida e doutras Enfermidades Transmisibles.</p>
<p>-Un técnico do dito servicio.</p>
<p>-Un funcionario da Consellería de Sanidade e Servicios Sociais ou Servicio Galego de Saúde, que actuará como secretario.</p>
<p>Artigo 9º.-A resolución da presente convocatoria será publicada no DOG, e farase consta-la contía da axuda concedida.</p>
<p>Se as solicitudes non se resolvesen no prazo de tres meses, contados a partir da data establecida no artigo 6 como prazo máximo para a realizacion das solicitudes, entenderanse desestimadas.</p>
<p>Artigo 10º.-O pagamento das axudas ós proxectos ou accións seleccionadas, cando non exceda de 5.000.000 de ptas., poderanse realizar mediante pagamentos parciais a medida que o beneficiario xustifique os gastos realizados, sen que estes pagamentos poidan supera-lo 80% da subvención concedida.</p>
<p>O resto do importe librarase no momento da completa xustificación por parte do beneficiario do cumprimento da finalidade e demais condicións para a que foi concedida.</p>
<p>Cando o importe das subvencións supere a cifra de 5.000.000 de ptas., poderanse efectuar pagamentos parciais a conta da liquidación sempre que concorran os requisitos e as circunstancias previstas no artigo 36, dous B, 2º da Lei 11/1995, do 28 de decembro, de presupostos xerais da Comunidade Autónoma de Galicia para 1996.</p>
<p>En todo caso, de acordo co establecido no artigo 79 da Lei 11/1992, de réxime financeiro e presupostario de Galicia, o beneficiario da subvención acreditará, antes de proceder ó seu cobro, que se atopa ó día das súas obrigas tributarias e sociais e que non ten pendente o pagamento de ningunha débeda, por ningún concepto, coa Administración pública na Comunidade Autónoma. Non estarán suxeitos a esta obrigación os beneficiarios das subvencións cando a súa contía sexa inferior a 250.000 ptas., de acordo co sinalado no artigo 36, dous c, apartado e, da Lei 11/1995, de presupostos xerais da Comunidade Autónoma para 1996.</p>
<p>Artigo 11º.-Unha vez realizado o proxecto ou acción, que en ningún caso poderán supera-lo o 30 de novembro de 1996, deberá remitírselle á Dirección Xeral de Saúde Pública no prazo de 30 días a memoria xustificativa da aplicación definitiva dos fondos recibidos e que conterá as distintas fases de realización así como os resultados e conclusións.</p>
<p>Se o proxecto ou acción non fose realizada na súa totalidade no prazo establecido, ou concorrese algunha das causas establecidas no artigo 78.5º da Lei de réxime financeiro e presupostario de Galicia procederase á revogación da axuda concedida e á devolución do diñeiro percibido cos correspondentes intereses de demora.</p>
<p>Disposicións derradeiras</p>
<p>Primeira.-A Dirección Xeral de Saúde Pública adoptará as medidas oportunas para o seguimento, avaliación e difusión dos proxectos ou accións seleccionadas.</p>
<p>Segunda.-Autorízase a Dirección Xeral de Saúde Pública para dicta-las instruccións necesarias que permitan a aplicación e desenvolvemento desta orde.</p>
<p>Santiago de Compostela, 16 de abril de 1996.</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>
<p>ANEXO II</p>
<p>Aspectos que deben considerarse na memoria ó proxecto ou acción para o cal se solicita a subvención:</p>
<p>1.-Datos de indentificación:</p>
<p>* Título.</p>
<p>* Coordinador/a ou representante.</p>
<p>* Lugar de realización.</p>
<p>* Datos bancarios xuntando certificación.</p>
<p>* Datos persoais, profesionais e funcións dos compoñentes do grupo (se é o caso).</p>
<p>* Outros profesionais, entidades ou colectivos cos que se interactúa.</p>
<p>2.-Deseño:</p>
<p>* Xustificación do proxecto.</p>
<p>* Obxectivos que se pretenden.</p>
<p>* Actividades que se realizan para cada obxectivo e temporalización delas:</p>
<p>3.-Recursos necesarios:</p>
<p>* Materiais.</p>
<p>-Materiais útiles dos que xa se dispón para o proxecto.</p>
<p>-Materiais que é necesario adquirir.</p>
<p>* Orzamento:</p>
<p>-Deseño e dirección.</p>
<p>-Gastos de desprazamento e organización.</p>
<p>-Outros gastos.</p>
<p>* Outras axudas solicitadas ou dispoñibles.</p>
<p>4.-Criterios e modelos deseñados para avalia-los resultados.</p>
<p>3205</p>

