---
date: '1996-05-06'
id: 618E
page: 4
number: 88
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 18 de abril de 1996 pola que se convoca un curso de auxiliares
  de policía local, dirixido a todas aquelas persoas que sexan contratadas para
  desenvolve-la función de auxiliar de policía local durante a tempada de verán,
  nos concellos de Galicia.
range: Resolución
url: 'https://www.xunta.gal/dog/Publicados/1996/19960506/Anuncio618E_gl.html'
---
<p>Dentro do programa de actividades que a Academia Galega de Seguridade ten previsto realizar no ano 1996, e conforme ás funcións atribuídas pola Lei 4/1992, do 9 de abril, de creación da Academia Galega de Seguridade, anúnciase a celebración dun curso básico para auxiliares de policía local, segundo o previsto na disposición adicional II da Lei 3/1992, do 23 de marzo, de coordinación das policías locais, que deberá desenvolverse conforme ás seguintes bases:</p>
<p>Obxectivos.</p>
<p>O curso ten por obxectivos dota-los auxiliares de policía local dunha formación teórico-práctica que os capacite para o posterior desempeño da súa actividade profesional.</p>
<p>Destinatarios.</p>
<p>O curso vai dirixido a todas aquelas persoas que sexan contratadas para desenvolve-la función de auxiliar de policía local durante a tempada de verán nos concellos de Galicia</p>
<p>Inscrición.</p>
<p>A inscrición dos participantes será totalmente gratuíta e deberase comunicar, antes do 20 de maio de 1996 para efectua-la correspondente reserva de praza.</p>
<p>Prazas.</p>
<p>Sin límite.</p>
<p>Solicitudes.</p>
<p>1. Os concellos que se atopen nesta situación deberán remitir un escrito á Academia Galega de Seguridade, solicitando a participación no curso, no que figure a lista de persoas que van ser contratadas como auxiliares de policía local, para efectua-la correspondente reserva de praza para a realización do devandito curso.</p>
<p>2. O prazo para a remisión de escritos rematará o día 20 de maio de 1996.</p>
<p>3. Os escritos deberán enviarse á sede da Academia Galega de Seguridade, rúa de Madrid, 2-4, polígono das Fontiñas, 15703, Santiago de Compostela.</p>
<p>Contido e duración.</p>
<p>O curso celebrarase en sesións de mañá e tarde, de luns a venres, e nel trataranse, entre outras, as seguintes materias:</p>
<p>-Intervención policial.</p>
<p>-Tráfico e seguridade vial.</p>
<p>-Policía administrativa.</p>
<p>-Primeiros auxilios.</p>
<p>-Dereito penal.</p>
<p>-Dereito procesual-penal.</p>
<p>O curso terá unha duración de 10 días, cun total de 70 horas lectivas.</p>
<p>Lugar.</p>
<p>O curso terá lugar no concello de Sanxenxo nembargantes se o número de solicitantes fora maior do previsto inicialmente poderíanse realizar dous cursos, quedando por determinar o lugar de celebración do segundo curso, a teor das solicitudes recibidas.</p>
<p>Datas.</p>
<p>O curso terá lugar do 3 ó 14 de xuño, en horario de 10 a 14 horas e de 17 a 20 horas.</p>
<p>Certificado.</p>
<p>Para obte-lo correspondente diploma será requisito indispensable supera-la fase de formación teórica, onde o alumno ten que superar tódalas materias que figuran no programa.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>Santiago de Compostela, 18 de abril de 1996.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>
<p>3361</p>

