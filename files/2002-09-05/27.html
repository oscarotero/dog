---
date: '2002-09-05'
id: '10606'
page: 13
number: 171
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 22 de xullo de 2002, da Dirección Xeral de Industria, Enerxía e
  Minas, pola que se fai pública a declaración de impacto ambiental do proxecto
  do parque eólico Álabe-Leste, nos concellos de Ourol e O Valadouro (Lugo),
  promovido pola empresa Acciona Eólica de Galicia, S.A.
range: Resolución
url: 'https://www.xunta.gal/dog/Publicados/2002/20020905/Anuncio10606_gl.html'
---
<p>En cumprimento do disposto no artigo 5 do Decreto 442/1990, do 13 de setembro, de avaliación do impacto ambiental para Galicia, faise pública a</p>
<p>Resolución do 5 de novembro de 2001 da Dirección General de Calidade e Avaliación Ambiental pola que se formula a declaración de impacto ambiental do proxecto do parque eólico Álabe-Leste, nos Concellos de Ourol e O Valadouro (Lugo), promovido pola empresa Acciona Eólica de Galicia, S.A. que se transcribe como anexo a esta resolución.</p>
<p>Ramón Ordás Badía</p>
<p>Director xeral de Industria, Energía e Minas</p>
<p>Declaración de impacto ambiental</p>
<p>Examinada a documentación que constitúe o expediente, entre a que se atopa a presentada pola empresa promotora:</p>
<p>-Parque eólico Álabe-Leste. Proxecto. Maio 2000.</p>
<p>-Parque eólico Álabe-Leste. Estudio de impacto ambiental. Xuño 2000.</p>
<p>-Parque eólico Álabe-Leste. Anexo ó proxecto. Xullo 2000, que contén aclaracións a cuestións formuladas pola Delegación Provincial da Consellería de Industria e Comercio de Lugo.</p>
<p>-Parque eólico Álabe-Leste. Anexo ó proxecto. Setembro 2000, que propón unha alternativa para o vía de comunicación entre os parques Álabe-Leste e Álabe-Mareiro.</p>
<p>-Separata do proxecto do parque eólico Álabe-Leste. Medidas correctoras. Afeccións a leitos.</p>
<p>-Estudio de accesos. Parques eólicos 1ª, 2ª, 3ª e 4ª fase.</p>
<p>-Estudio valorativo dos posibles impactos acumulativos ou sinérxicos.</p>
<p>A Dirección Xeral de Calidade e Avaliación Ambiental resolve establecer pola presente DIA as seguintes condicións, ademais das incluídas no estudio ambiental e documentación complementaria, de xeito que se asegure a minoración dos posibles impactos ambientais negativos, co fin de que a realización do proxecto poida considerarse ambientalmente viable.</p>
<p>No caso de que exista contradicción entre o indicado na documentación presentada polo promotor e o establecido na presente declaración, prevalecerá o disposto nesta última.</p>
<p>1. Ámbito da declaración.</p>
<p>A presente declaración refírese en exclusiva ó proxecto denominado parque eólico Álabe-Leste, que consiste na instalación e explotación dun parque eólico de 15,75 MW de potencia total nos concellos de Ourol e O Valadouro (Lugo), constituído por 21 aeroxeradores modelo NEG-MICON NM 750/44-48 de 750 kW de potencia unitaria, dispostos ó longo de dúas aliñacións na zona norte da Serra do Xistral,</p>
<p>dentro do polígono definido polas seguintes coordenadas UTM:</p>
<table><tbody><tr><td></td></tr>
<tr><td>Vértice X</td><td>Vértice Y</td></tr>
<tr><td></td></tr>
<tr><td>623.486</td><td>4.819.495</td></tr>
<tr><td></td></tr>
<tr><td>622.450</td><td>4.818.600</td></tr>
<tr><td></td></tr>
<tr><td>622.109</td><td>4.818.828</td></tr>
<tr><td></td></tr>
<tr><td>622.262</td><td>4.819.141</td></tr>
<tr><td></td></tr>
<tr><td>621.000</td><td>4.820.000</td></tr>
<tr><td></td></tr>
<tr><td>620.615</td><td>4.820.000</td></tr>
<tr><td></td></tr>
<tr><td>619.252</td><td>4.820.917</td></tr>
<tr><td></td></tr>
<tr><td>619.149</td><td>4.820.000</td></tr>
<tr><td></td></tr>
<tr><td>619.049</td><td>4.819.100</td></tr>
<tr><td></td></tr>
<tr><td>618.800</td><td>4.819.100</td></tr>
<tr><td></td></tr>
<tr><td>Vértice X</td><td>Vértice Y</td></tr>
<tr><td></td></tr>
<tr><td>618.800</td><td>4.819.600</td></tr>
<tr><td></td></tr>
<tr><td>618.313</td><td>4.821.640</td></tr>
<tr><td></td></tr>
<tr><td>618.492</td><td>4.821.776</td></tr>
<tr><td></td></tr>
<tr><td>619.005</td><td>4.821.356</td></tr>
<tr><td></td></tr>
<tr><td>620.451</td><td>4.821.948</td></tr>
<tr><td></td></tr>
<tr><td>620.218</td><td>4.821.074</td></tr>
<tr><td></td></tr>
<tr><td>622.592</td><td>4.819.557</td></tr>
<tr><td></td></tr>
<tr><td>623.337</td><td>4.819.615</td></tr>
<tr><td></td></tr></tbody></table>
<p>Atendendo ó exposto no punto 6.3 desta DIA, procederase á eliminación ou, se é o caso, relocalización dos aeroxeradores M-801, M-802, M-803 e M-804 e das súas infraestructuras asociadas (vías, gabias do cableado e plataformas de montaxe), co obxecto de garanti-la preservación dos importantes valores ambientais que se concentran na zona onde está prevista a súa instalación.</p>
<p>Así mesmo, o aeroxerador M-811, así como o tramo de vía que lle dá acceso desde a subestación, desprazaranse ata localizarse fóra da formación de turbeira minerotrófica de val existente na zona de implantación prevista.</p>
<p>Tendo en conta o anterior, a localización e coordenadas UTM destes aeroxeradores, así como as súas infraestructuras asociadas estableceranse, se é o caso, unha vez sexa recibida, avaliada e informada favorablemente a documentación requirida no punto 11.1 da DIA.</p>
<p>A plataforma de montaxe do aeroxerador M-813 situarase no lado contrario ó previsto, garantindo deste xeito a protección da formación de turbeira ombrotrófica de cumio presente nesa zona.</p>
<p>No referente á vía de comunicación entre os parques Álabe-Leste e Álabe-Mareiro, dado que a alternativa proposta no documento parque eólico Álabe-Leste. Anexo ó proxecto. Setembro 2000 propón o emprego dun camiño de recente construcción sobre o que actualmente existe unha denuncia en tramitación, non procede o seu uso mentres non se resolva a devandita denuncia, circunstancia que deberá ser documentada polo promotor previamente ó seu posible uso. En todo caso, será preciso o informe favorable desta dirección xeral para realizar calquera</p>
<p>tipo de actuación, se é o caso, nesta vía alternativa de comunicación.</p>
<p>A localización dos aeroxeradores e infraestructura asociada ó parque eólico será a que se recolle nos planos parque de Leste. Áreas de investigación e implantación. 1LEACC 0020 e Parque de Leste. Planta xeral de gabias. 1LECAE0010, do estudio de impacto ambiental, agás para o que se derive do cumprimento do indicado nos parágrafos anteriores.</p>
<p>As coordenadas UTM dos 16 aeroxeradores con posicións definitivas son as seguintes:</p>
<table><tbody><tr><td></td></tr>
<tr><td>Aeroxerador</td><td>UTM X</td><td>UTM Y</td></tr>
<tr><td></td></tr>
<tr><td>M-805</td><td>619.862</td><td>4.821.189</td></tr>
<tr><td></td></tr>
<tr><td>Aeroxerador</td><td>UTM X</td><td>UTM Y</td></tr>
<tr><td></td></tr>
<tr><td>M-806</td><td>619.969</td><td>4.821.057</td></tr>
<tr><td></td></tr>
<tr><td>M-807</td><td>619.987</td><td>4.820.939</td></tr>
<tr><td></td></tr>
<tr><td>M-808</td><td>619.992</td><td>4.820.817</td></tr>
<tr><td></td></tr>
<tr><td>M-809</td><td>620.069</td><td>4.820.726</td></tr>
<tr><td></td></tr>
<tr><td>M-810</td><td>620.181</td><td>4.820.682</td></tr>
<tr><td></td></tr>
<tr><td>M-812</td><td>620.505</td><td>4.820.550</td></tr>
<tr><td></td></tr>
<tr><td>M-813</td><td>620.580</td><td>4.820.405</td></tr>
<tr><td></td></tr>
<tr><td>M-814</td><td>620.710</td><td>4.820.335</td></tr>
<tr><td></td></tr>
<tr><td>M-815</td><td>620.858</td><td>4.820.288</td></tr>
<tr><td></td></tr>
<tr><td>M-816</td><td>620.968</td><td>4.820.239</td></tr>
<tr><td></td></tr>
<tr><td>M-817</td><td>621.212</td><td>4.820.157</td></tr>
<tr><td></td></tr>
<tr><td>M-818</td><td>621.334</td><td>4.820.109</td></tr>
<tr><td></td></tr>
<tr><td>M-819</td><td>621.450</td><td>4.820.081</td></tr>
<tr><td></td></tr>
<tr><td>M-820</td><td>621.558</td><td>4.819.998</td></tr>
<tr><td></td></tr>
<tr><td>M-821</td><td>621.686</td><td>4.819.978</td></tr>
<tr><td></td></tr></tbody></table>
<p>2. Protección da atmosfera.</p>
<p>2.1. Sobre a emisión de po.</p>
<p>Durante a fase de obras procederase, nos períodos de seca, á humectación continua das vías e das zonas onde se estean a realizar movementos de terras, co fin de evita-lo levantamento excesivo de po. Así mesmo, os camións de transporte de terras irán cubertos con lonas.</p>
<p>2.2. Sobre a contaminación acústica.</p>
<p>Os niveis de presión sonora no parque e nas vivendas máis próximas non poderán supera-los valores límite de recepción para ruído ambiente exterior establecidos no artigo 8 do anexo da Lei 7/1997, do 11 de agosto, de protección contra a contaminación acústica, así como, se é o caso, o establecido nas ordenanzas municipais ó respecto.</p>
<p>Para tal fin, realizarase un seguimento do nivel de ruído durante as fases de construcción e funcionamento do parque, nos oito puntos de control propostos no estudio de ruídos incluído no estudio ambiental.</p>
<p>3. Protección das augas e leitos fluviais.</p>
<p>Calquera actuación ou afección nas zonas de servidume e policía dos cursos de auga precisará da autorización de Augas de Galicia, segundo se establece na Lei 29/1985, do 2 de agosto, de augas, e no R.D. 849/1986, polo que se aproba o regulamento do domi</p>
<p>nio público hidráulico, axustándose ás directrices do Plan Hidrolóxico de Galicia-Costa.</p>
<p>Realizarase un control do funcionamento dos dispositivos de drenaxe proxectados (tanto transversais como lonxitudinais) e das condicións de incorporación das augas á rede natural de drenaxe, co fin de comprobar que non se producen alteracións no réxime hídrico preexistente e verifica-la eficacia das medidas correctoras propostas no estudio ambiental, anexo de afección a leitos e estudio hidrolóxico presentados polo promotor.</p>
<p>A achega das augas das drenaxes transversais e lonxitudinais á rede hidrográfica farase gradualmente, instalando sistemas protectores e/ou de disipación de enerxía á saída das drenaxes, co fin de evitar erosións, deposición de sólidos ou asolagamentos na traxectoria de incorporación ós cursos naturais.</p>
<p>Extremaranse as precaucións na execución das obras nas zonas de afección potencial directa e indirecta descritas no estudio hidrolóxico presentado, debendo contar coa supervisión directa do equipo de seguimento ambiental durante a súa realización.</p>
<p>A medida que avanza a obra procederase á estabilización dos noiros de desmonte e terraplén resultantes da execución das vías, así como das plataformas de montaxe, foxos e zona da subestación, mediante a súa revexetación, co obxecto de previr fenómenos erosivos e incorporación de sólidos ás augas. Nas zonas de maior pendente empregaranse mallas antiescorrega e calquera outra medida necesaria para evita-lo arrastre de materiais ladeira abaixo.</p>
<p>Non se acumularán terras, entullos, material de obra nin calquera outro tipo de materiais ou substancias nas zonas de servidume dos cursos fluviais ou áreas hidromorfas, nin interferindo na rede natural de drenaxe, para evita-la súa incorporación ás augas no caso de chuvias ou escorrega superficial. Non está permitido o lavado de maquinaria e materiais nos cursos de auga.</p>
<p>Non estando previsto no estudio ambiental presentado a reserva dunha zona para a fabricación de formigón, este necesariamente será provisto desde planta ou plantas localizadas fóra da obra, e que conten coas debidas autorizacións.</p>
<p>Co fin de controlar que a calidade das augas non resulta afectada, tanto na fase de obras como na de funcionamento levarase a cabo o plan de control da calidade das augas proposto no estudio ambiental.</p>
<p>4. Protección do solo.</p>
<p>Realizarase un control topográfico preciso dos límites das zonas de obra e da localización de tódalas infraestructuras e instalacións proxectadas, que se axustará ó establecido nesta declaración, estando prohibido ocupar terreos fóra dos previstos.</p>
<p>Procederase á delimitación das distintas zonas de obra, mediante un balizado que se manterá en perfecto estado durante o transcurso das obras, sendo retirado cando estas finalicen.</p>
<p>As infraestructuras asociadas á construcción do parque eólico executaranse de acordo coas especificacións técnicas e dimensións sinaladas no proxecto, non permitíndose o seu sobredimensionamento. A circulación de vehículos e maquinaria no parque restrinxirase ás vías.</p>
<p>Na realización das voaduras disporanse os medios materiais necesarios (redes, mallas ou lonas) que impidan a proxección de fragmentos de rocha ó contorno. En calquera caso, se estes se producisen, deberán ser retirados da zona.</p>
<p>No caso de deterioración das vías ou calquera outra infraestructura ou instalación preexistente debido ós labores de construcción do parque, deberá restituírse a súa calidade ós niveis previos ó inicio das obras.</p>
<p>Nos movementos de terras equilibrarase ó máximo o volume de desmonte co de terraplén, tendo en conta que se trala finalización das obras existise material sobrante das escavacións, será retirado e depositado en lugar autorizado por órgano competente. No caso de precisar materiais de préstamo, deberán te-la súa procedencia debidamente acreditada, indicando a localización, extensión e volume do préstamo que se vai efectuar.</p>
<p>Para a localización das instalacións de obra seleccionarase unha localización de baixo valor ambiental, escasa pendente e afastada de calquera curso de auga, zona hidromorfa ou área de protección arqueolóxica, e tendo en conta que se planificarán para darlle tamén servicio ó futuro parque Álabe-Mareiro, dada a súa proximidade. Reflectirase a localización prevista no plano requirido no punto 11.3 desta DIA.</p>
<p>A realización do proxecto deberá respecta-la Lei 4/1994, de estradas de Galicia, no que se refire ó uso e defensa destas. As obras, edificacións, cerramentos e accesos que afecten os terreos comprendidos na área de influencia das estradas requirirán, en todo caso, expresa autorización do órgano competente da Administración titular da estrada.</p>
<p>5. Sobre os residuos.</p>
<p>Tódolos residuos xerados, tanto na fase de obras como na de funcionamento do parque, serán xestionados de acordo coa súa natureza, recibindo o tratamento disposto na lexislación vixente, primando a reciclaxe ou reutilización fronte ó vertido.</p>
<p>Os labores de limpeza, mantemento e reparación da maquinaria durante a fase de construcción realizaranse en talleres autorizados, eliminando así o risco de derrames accidentais de substancias contaminantes. Cando isto non sexa posible polas características da maquinaria (non autorizada para circular por estradas, por exemplo), estas tarefas realizaranse na zona destinada a instalacións de obra, protexendo o solo con materiais impermeables.</p>
<p>Ó finaliza-las obras, e antes do inicio da fase de explotación, a zona debe quedar totalmente limpa, procedendo á retirada e xestión de tódolos residuos da obra.</p>
<p>Os residuos almacenaranse en contedores ata a súa entrega a xestor autorizado, atendendo ós criterios de almacenamento establecidos na lexislación vixente e sinalizando claramente a súa presencia.</p>
<p>En canto non se produzan as sucesivas entregas ó xestor, durante a fase de construcción os contedores localizaranse na zona de instalacións de obra, e durante a fase de explotación disporanse na caseta anexa á subestación.</p>
<p>6. Protección da fauna, vexetación e hábitats naturais.</p>
<p>6.1. Sobre a fauna.</p>
<p>Respecto á avifauna, realizaranse comprobacións periódicas que permitan determina-la existencia ou non de afeccións sobre os seus efectivos poboacionais e detectar posibles cambios no comportamento e usos do hábitat producidos pola instalación e/ou presencia dos aeroxeradores.</p>
<p>Neste sentido, levarase a cabo o plan de seguimento de avifauna proposto no estudio ambiental, tendo en conta que nas visitas para a localización de aves accidentadas por colisión revisarase como mínimo o contorno dun 20% dos aeroxeradores instalados.</p>
<p>6.2. Sobre a vexetación.</p>
<p>A eliminación da vexetación nas diferentes zonas afectadas polas obras reducirase ó estrictamente necesario, efectuándose sempre mediante sistemas de roza.</p>
<p>Calquera aproveitamento, utilización ou modificación da vexetación de ribeira precisará da preceptiva autorización ou informe, segundo o caso, do Servicio Provincial de Medio Ambiente Natural, tal como se establece na Lei 7/1992, de pesca fluvial, e no Decreto 130/1997, que desenvolve o regulamento da antedita lei.</p>
<p>Será preciso xestiona-la biomasa vexetal eliminada, primando a súa valorización, tendo en conta que non se pode proceder á queima destes restos. No caso de que sexa depositada sobre o terreo, deberá procederse a súa trituración e espallado homoxéneo, para permitir unha rápida incorporación ó solo.</p>
<p>6.3. Sobre os hábitats naturais.</p>
<p>Co fin de garanti-la preservación dos importantes valores ambientais que se concentran na área onde está prevista a instalación dos aeroxeradores M-801, M-802, M-803 e M-804, procederase á súa eliminación ou, se é o caso, relocalización, así como das súas infraestructuras asociadas.</p>
<p>Tendo en conta o anterior, no caso de que non se eliminen os anteditos aeroxeradores, deberá presentarse unha proposta de localización alternativa, en zonas nas que se garanta a preservación dos hábitats naturais existentes na área, de acordo co requirido no punto 11.1 desta DIA.</p>
<p>O aeroxerador M-811, así como o tramo de vía que lle dá acceso desde a subestación, desprazaranse ata localizarse fóra da formación de turbeira minerotrófica de val de espesor 0,5-1 m existente na zona de implantación prevista.</p>
<p>A plataforma de montaxe do aeroxerador M-813 situarase no lado contrario ó previsto, garantindo deste xeito a protección da formación de turbeira ombrotrófica de cumio de espesor superior a 1 m presente nesa zona.</p>
<p>Prestarase especial atención en non compromete-la persistencia dos hábitats naturais prioritarios e de interese comunitario presentes no polígono do parque, asegurando o seu mantemento nun estado de conservación favorable, tal como se establece na Directiva 92/43/CEE, relativa á conservación dos hábitats naturais e da flora e fauna silvestres.</p>
<p>Para tal fin, durante as fases de replanteo, apertura de vías, execución de cimentacións, explanacións e gabias do cableado, realizarase un seguimento continuo en campo por parte do equipo de seguimento ambiental do proxecto, co obxecto de verificar que os impactos son os previstos no estudio ambiental presentado e que se adoptan as medidas protectoras e correctoras necesarias para a súa preservación, tanto as indicadas no estudio ambiental como as establecidas nesta declaración.</p>
<p>A dirección de obra disporá dos planos de distribución de hábitats de interese comunitario e áreas que hai que preservar, e será asesorada en todo momento das condicións para a súa protección. Estas zonas deberán ser balizadas previamente ó inicio das obras para evitar calquera posible afección.</p>
<p>No caso de que se detectase algún impacto non previsto na documentación presentada polo promotor, tomaranse as medidas oportunas para paraliza-la actuación, poñendo en coñecemento desta dirección xeral a incidencia detectada, quen a avaliará e informará sobre a conveniencia ou non de continua-la actuación nesas circunstancias.</p>
<p>7. Protección do patrimonio cultural.</p>
<p>En todo o ámbito do parque eólico deberá realizarse un control e seguimento arqueolóxico durante as fases de replanteo, execución de obra e restitución dos terreos, polo que, previamente ó inicio das obras, se elaborará un proxecto arqueolóxico que terá que ser autorizado pola Dirección Xeral de Patrimonio Cultural.</p>
<p>Durante a fase de execución da obra, procederase á inspección dos perfís das gabias de conducción do cableado.</p>
<p>Segundo os resultados das actuacións arqueolóxicas en cada unha destas fases, a Dirección Xeral de Patrimonio Cultural, como organismo competente na materia, decidirá sobre a conveniencia de establecer outras medidas de protección. Na fase de replanteo revisaranse os impactos e valorarase a aplicación das correspondentes medidas correctoras.</p>
<p>Os traballos arqueolóxicos terán que ser levados a cabo por técnicos arqueólogos competentes, de acordo coa Lei 8/1995, do 30 de outubro, de patrimonio cultural de Galicia.</p>
<p>8. Sobre a paisaxe.</p>
<p>Empregaranse cores pouco rechamantes e tonos mate no acabamento dos aeroxeradores e as liñas eléctricas previstas no interior do parque, tanto en baixa como en media tensión, así como as de telemando, telefónicas, etcétera, estarán soterradas, tal como se indica no estudio ambiental.</p>
<p>A caseta de celas anexa á subestación terá a cuberta de tella e o acabamento das paredes será de granito, de acordo co indicado no estudio ambiental. A cor dos centros de transformación integrarase co contorno.</p>
<p>O desenvolvemento do plan de revexetación, conforme avanza a obra, xunto co seguimento da súa efectividade, deberá garanti-la integración paisaxística das restantes infraestructuras do parque eólico.</p>
<p>9. Outras medidas.</p>
<p>Co fin de evitar posibles colisións de aeronaves cos aeroxeradores, deberanse instalar sinalizacións conforme a normativa OACI (Organización de Aviación Civil Internacional), de tal xeito que indiquen a presencia dos aeroxeradores.</p>
<p>10. Restauración.</p>
<p>Tódolos terreos afectados ou deteriorados pola execución das obras (marxes das vías, foxos, gabias do cableado, plataformas de montaxe, contorno da subestación e das obras de drenaxe, zonas de amoreamento de materiais...) deberán ser recuperados mediante revexetación que restitúa a vexetación autóctona presente na zona e favoreza a recuperación do solo e a reinstalación da vexetación orixinal, garantindo o seu mantemento ó longo do tempo.</p>
<p>Para tal fin, desenvolverase o Plan de recuperación de solos e vexetación incluído no estudio ambiental, realizando un seguimento posterior da súa efectividade, tal como se recolle no plan presentado.</p>
<p>En función da súa natureza, a capa edáfica ou horizonte vexetal do solo será retirada previamente á ocupación do terreo e amoreada e mantida nas condicións sinaladas no antedito plan de restauración.</p>
<p>Previamente á revexetación efectuarase o acondicionamento do terreo, procedendo á súa descompactación e laboreo superficial, retirando o exceso de pedregosidade e estendendo a terra vexetal previamente amoreada. Minimizarase o estendido de terra vexetal, restrinxíndoo ás zonas alteradas que vaian ser restauradas.</p>
<p>Ó finaliza-las obras dos parques para os que se prevexa o uso común das instalacións de obra, retiraranse as casetas e calquera outra estructura relacionada, procedendo á recuperación da zona afectada.</p>
<p>O desenvolvemento das labores de restauración realizarase conforme avanza a obra e as distintas superficies que se van restaurar acadan o seu estado definitivo, co fin de controla-los fenómenos erosivos, arrastre de materiais e lograr unha meirande integración paisaxística das zonas alteradas desde un principio.</p>
<p>Nembargantes, o plan de restauración presentado debe ser completado no seu contido, incluíndo a descrición e valoración económica de tódalas actuacións</p>
<p>previstas na fase de desmantelamento e abandono do parque unha vez rematada a vida útil da instalación, tendo en conta os posibles usos futuros da área, de acordo co requirido no punto 11.5 desta DIA.</p>
<p>11. Documentación adicional.</p>
<p>Previamente ó inicio das obras, no prazo máximo de tres (3) meses desde a notificación da presente DIA, o promotor presentará perante o órgano substantivo, quen dará traslado a esta dirección xeral para a súa valoración e, se procede, imposición de medidas protectoras e/ou correctoras adicionais que se deriven, tres (3) exemplares da seguinte documentación:</p>
<p>11.1. Proposta de localización alternativa para os aeroxeradores M-801, M-802, M-803 e M-804 e as súas infraestructuras asociadas, incorporando así mesmo a proposta de desprazamento do aeroxerador M-811 e a súa vía de acceso desde a subestación, así como o cambio de posición da plataforma do aeroxerador M-813, de acordo co exposto nos puntos 1 e 6.3 da presente DIA.</p>
<p>Incluirase, sen prexuízo de calquera outra documentación ou planos de detalle que se estimen oportunos, un plano en planta, a escala 1:5.000 ou maior detalle e dotado de coordenadas UTM, no que se reflictan as localizacións propostas, relativizándoas cos hábitats naturais presentes segundo a información do estudio ambiental. Xuntarase tamén unha reportaxe fotográfica das novas localizacións e indicaranse as coordenadas UTM das novas localizacións.</p>
<p>11.2. Documentación acreditativa de que se resolveu o expediente relativo á apertura do camiño alternativo proposto para a comunicación entre os parques eólicos Álabe-Leste e Álabe-Mareiro.</p>
<p>Unha vez emitido informe favorable por esta dirección xeral sobre o cumprimento dos puntos anteriores, presentarase:</p>
<p>11.3. Plano en planta, a escala 1:5.000 ou maior detalle e dotado de coordenadas UTM, no que se reflictan tódalas infraestructuras e instalacións proxectadas, incorporando as modificacións derivadas do cumprimento dos puntos anteriores e diferenciando as vías preexistentes das de nova construcción e aquelas que hai que acondicionar. Reflectirase tamén a poligonal do parque, accesos, dispositivos de drenaxe lonxitudinal e transversal, elementos do patrimonio cultural e a localización prevista das instalacións de obra.</p>
<p>11.4. Resultados da campaña preoperacional de análise da calidade das augas, conforme o plan de control incluído no estudio ambiental. As analíticas serán efectuadas por laboratorio homologado.</p>
<p>11.5. Addenda ó plan de restauración presentado, que inclúa a descrición e a valoración económica de tódalas actuacións previstas para o desmantelamento e abandono do parque, composta por memoria, planos, prego de condicións e orzamento, que conteña medicións debidamente xustificadas, cadro de prezos unitarios, unidades de obra con prezos descompostos, orzamentos parciais, orzamento total de execución material e orzamento total de execución por contrata.</p>
<p>11.6. Copia da autorización do proxecto arqueolóxico para a realización do control e seguimento arqueolóxico durante a fase de obras, conforme o indicado no punto 7 da presente DIA. En ningún caso poderán iniciarse as obras sen a autorización expresa da Dirección Xeral de Patrimonio Cultural, respecto do indicado neste punto.</p>
<p>Unha vez avaliada a antedita documentación, remitiráselle ó promotor o seu resultado, non podendo proceder ó inicio das obras ata que non conte co informe favorable desta dirección xeral.</p>
<p>Unha vez que esta dirección xeral emita informe sobre o cumprimento do indicado nos puntos anteriores, o promotor comunicaralle a esta dirección xeral as datas de replanteo e inicio das obras, remitindo como mínimo 48 horas antes do seu comezo o cronograma de obras actualizado, contendo tódalas actividades, incluíndo as medidas protectoras e correctoras e indicando, para cada actividade, as datas de inicio e fin e a duración prevista.</p>
<p>12. Programa de vixilancia e seguimento ambiental.</p>
<p>O obxecto deste programa é o de garantir ó longo do tempo o cumprimento das medidas protectoras e correctoras contempladas no estudio ambiental e do condicionado da presente declaración, así como incorporar procedementos de autocontrol por parte do promotor. O programa debe permitir detectar, cuantificar e corrixir diferentes alteracións que non se puidesen prever no estudio ou no condicionado da DIA, e levar a cabo novas medidas correctoras acordes coas novas problemáticas xurdidas.</p>
<p>Tendo en conta o anterior, o promotor remitirá a esta dirección xeral, a través do órgano substantivo e coa periodicidade indicada, tres (3) exemplares da seguinte documentación:</p>
<p>12.1. Durante a execución das obras, con carácter mensual, presentarase:</p>
<p>a) Cronograma de obras debidamente actualizado, con tódalas actividades, incluíndo as medidas protectoras e correctoras de carácter ambiental e indicando, para cada actividade, a porcentaxe de avance respecto do total. No cronograma figurará a data de actualización.</p>
<p>Con carácter trimestral presentarase un informe de obras que inclúa:</p>
<p>b) Resultados das medicións do nivel de ruído, en plena actividade, indicando persoal de obra e maquinaria en funcionamento durante a realización da medición. As medicións serán efectuadas por entidade homologada.</p>
<p>c) Resultados do plan de control da calidade das augas, funcionamento dos dispositivos de drenaxe e evolución da rede hidrolóxica, conforme o indicado no punto 3 desta DIA.</p>
<p>d) Informe, xunto con reportaxe fotográfica, onde se describa o desenvolvemento dos traballos, incidencias ou imprevistos acontecidos, resultados da aplicación das medidas protectoras e correctoras (control de eficacia), labores de restauración levados a cabo,</p>
<p>xestión dos residuos, controis ambientais efectuados de acordo co plan de vixilancia proposto no estudio ambiental e o establecido na presente DIA, e reflectindo o cumprimento das condicións impostas nesta DIA en relación a tódolos aspectos incluídos ou derivados dela. Nas fotografías indicarase a data e a hora de toma, acompañándoas dun plano de localización.</p>
<p>e) Plano en planta, a escala 1:5.000 ou maior detalle e dotado de coordenadas UTM, onde se reflicta a situación real das obras e porcentaxe de execución respecto ó total, referido ós distintos elementos que conforman o proxecto: vías, drenaxes, aeroxeradores, plataformas, gabias do cableado, subestación, etcétera.</p>
<p>12.2. Ó final das obras, comunicarase a data prevista para a posta en marcha da instalación e presentarase, no prazo máximo de dous (2) meses desde o remate dos traballos, un informe fin de obras, co seguinte contido mínimo:</p>
<p>a) Memoria onde se describa o desenvolvemento dos traballos, resultados da aplicación das medidas protectoras e correctoras, controis ambientais efectuados de acordo co plan de vixilancia proposto no estudio ambiental e o establecido na presente DIA, incidencias ou imprevistos acontecidos, destino dos sobrantes de terras no caso de producirse, xestión aplicada á biomasa vexetal e descrición detallada do estado final da área afectada, en relación a tódolos aspectos incluídos no estudio ambiental e no condicionado desta DIA.</p>
<p>b) Reportaxe fotográfica que amose os aspectos máis salientables da actuación: zonas nas que se implantaron os aeroxeradores, estado das vías, noiros e foxos, gabias do cableado, estado de limpeza da área, en especial da zona destinada a instalacións de obra, así como das zonas onde se efectuaron medidas protectoras e correctoras. Nas fotografías indicarase a data e a hora de toma, acompañándoas dun plano de localización.</p>
<p>c) Documentación acreditativa da entrega a xestor autorizado dos residuos xerados.</p>
<p>d) Documentación acreditativa de ter notificado a pequena producción de residuos perigosos para a fase de explotación, segundo o Decreto 298/2000, do 7 de decembro, polo que se regula a autorización e notificación de productor e xestor de residuos de Galicia.</p>
<p>e) Plano en planta, a escala 1:5.000 ou maior detalle e dotado de coordenadas UTM, que reflicta a situación real de tódalas instalacións e infraestructuras do parque, correspondente a un levantamento topográfico da obra realizada, indicando así mesmo as zonas onde se realizaron medidas protectoras e/ou correctoras de carácter ambiental.</p>
<p>12.3. Seguimento ambiental semestral, contado desde o inicio da explotación, durante os dous primeiros anos desta. Este informe incluirá, como mínimo, os seguintes contidos:</p>
<p>a) Resultados das medicións do nivel de ruído na fase de funcionamento do parque, indicando o número</p>
<p>de aeroxeradores en marcha durante a medición e a duración desta. Os resultados da primeira medición realizada serán remitidos no momento no que sexan obtidos.</p>
<p>b) Resultados do plan de control da calidade das augas, funcionamento dos dispositivos de drenaxe e evolución da rede hidrolóxica, conforme o indicado no punto 3 desta DIA</p>
<p>c) Resultados do plan de seguimento de avifauna, conforme o indicado no punto 6.1 desta DIA.</p>
<p>d) Informe, xunto con reportaxe fotográfica, no que se recollan os resultados do desenvolvemento do plan de restauración, indicando os avances e incidencias no proceso de rexeneración da cuberta vexetal, estado das drenaxes, vías, noiros, foxos, gabias do cableado e aquelas zonas nas que se aplicasen medidas de protección contra a erosión, así como detalle dos controis ambientais efectuados e das incidencias detectadas en relación a tódolos aspectos incluídos na DIA. Nas fotografías indicarase a data e a hora de toma e irán acompañadas dun plano de localización.</p>
<p>12.4. Seguimento ambiental anual: presentarase a partir do segundo ano de explotación e terá, salvo indicación en contra, os contidos do informe descrito no punto anterior.</p>
<p>12.5. Seguimento dos posibles efectos acumulativos e/ou sinérxicos: xunto cos informes de seguimento semestrais e anuais (puntos 12.3 e 12.4 desta DIA), presentarase un informe cos resultados do seguimento dos posibles efectos acumulativos e/ou sinérxicos, para cada un dos factores estudiados, conforme o proposto no documento Estudio valorativo dos posibles impactos acumulativos ou sinérxicos, indicando as medidas correctoras adoptadas no caso de producirse a aparición deste tipo de efectos.</p>
<p>12.6. Informe ambiental previo ó abandono: no prazo de seis (6) meses previos á finalización da explotación do parque, remitirase o cronograma previsto das actuacións de desmantelamento e abandono da instalación. Se é o caso, xuntarase un informe indicando as posibles variacións respecto do previsto na addenda que hai que presentar de acordo co punto 11.5 desta DIA, xunto coa súa xustificación.</p>
<p>12.7. Informe posterior ó abandono: no prazo máximo de dous (2) meses contados desde o fin das accións para o desmantelamento e abandono da instalación, remitirase un informe que conteña a descrición detallada das accións levadas a cabo, con especial mención á xestión aplicada ós residuos procedentes do desmantelamento e á restauración das superficies afectadas. Xuntarase unha reportaxe fotográfica que reflicta o estado final da área unha vez rematados os labores de abandono e realizada a oportuna revexetación.</p>
<p>No caso de que se detecten durante o seguimento ambiental que se efectuará, en calquera das súas fases, impactos non previstos ou alteracións que superen os limiares establecidos nesta declaración ou na lexislación aplicable, comunicarase inmediatamente a esta dirección xeral, propoñéndose as medidas correctoras precisas para corrixilas.</p>
<p>13. Condicións adicionais.</p>
<p>13.1. Para efectos de seguimento da presente declaración, o órgano substantivo comunicaralle a este órgano ambiental a data de notificación da DIA ó promotor.</p>
<p>13.2. As condicións sinaladas nesta declaración de impacto ambiental (DIA) son de obrigado cumprimento para a empresa promotora. Nembargantes, o promotor poderá solicitarlle ó órgano ambiental a revisión das medidas indicadas, co obxecto de modificalas ou cambialas por outras, naqueles supostos que tecnoloxicamente presentasen graves dificultades para a súa implantación, ou implicasen modificacións importantes na actividade, e sempre e cando as novas medidas propostas permitan acada-los obxectivos e fins que se indican na presente declaración.</p>
<p>Nesta circunstancia, o promotor realizará a solicitude á Dirección Xeral de Calidade e Avaliación Ambiental, a través do órgano substantivo, achegando documentación técnica que xustifique as novas medidas propostas. Esta solicitude remitirase no prazo máximo dun (1) mes despois de serlle notificada a presente DIA polo órgano substantivo. Unha vez recibida a solicitude e documentación mencionadas, o órgano ambiental procederá á súa avaliación, comunicando o acordo adoptado ó promotor, quen non poderá comeza-las obras antes de contar cunha comunicación desta dirección xeral para o efecto.</p>
<p>13.3. Co obxecto de acada-la máxima coordinación e eficacia no cumprimento da presente declaración, o promotor deberá designar un responsable do control deste, notificando o seu nomeamento ó órgano substantivo, quen o comunicará ó órgano ambiental.</p>
<p>13.4. Calquera cambio que se pretenda introducir respecto da documentación avaliada deberá ser notificado previamente, a través do órgano substantivo, a esta dirección xeral, quen o avaliará e decidirá sobre a súa aceptación, comunicando se procede ou non a modificación da declaración ou a iniciación dun novo trámite de avaliación ambiental.</p>
<p>13.5. Previamente ó inicio das obras, o promotor deberá depositar un aval para garanti-lo cumprimento das medidas correctoras e responder da reparación dos posibles danos que se lle poidan causar ó ambiente e do custo de restauración, de acordo co disposto no Decreto 455/1996, do 7 de novembro, de fianzas en materia ambiental.</p>
<p>Proponse como importe provisional do aval, que deberá fixa-lo órgano substantivo, o 4% do investimento previsto, ascendendo á cantidade de cincocentos trece mil novecentos vinte con cincuenta e tres (513.920,53) euros. O importe definitivo do aval proporase cando o promotor presente o orzamento completo do plan de restauración, tendo en conta o requirido no punto 11.5 da presente DIA.</p>
<p>13.6. O órgano ambiental, por iniciativa propia ou por proposta do órgano substantivo, poderá establecer, en calquera momento e só para os efectos ambientais, condicionados adicionais á presente declaración, en</p>
<p>función dos resultados que se obteñan tanto no desenvolvemento das obras como da explotación, ou ante a manifestación de calquera tipo de impacto non contemplado actualmente.</p>
<p>13.7. Se unha vez emitida esta declaración se manifestase algún outro tipo de impacto, severo ou crítico sobre o medio ambiente, o órgano substantivo, por propia iniciativa ou por solicitude da Dirección Xeral de Calidade e Avaliación Ambiental, poderá suspender cautelarmente a actividade ata determina-las causas que xeran os mencionados impactos, e ata que estes sexan corrixidos.</p>
<p>13.8. O incumprimento total ou parcial, por parte da empresa promotora, das condicións impostas nesta DIA, poderá ser causa suficiente para proceder á solicitude de peche cautelar e adopta-las medidas oportunas en cumprimento da lexislación vixente.</p>
<p>13.9. A presente resolución, adoptada por esta dirección xeral, non exime o promotor de solicitar tódolos permisos necesarios ós organismos competentes, para levar a cabo a actividade ou modificacións desta, incluídos, se é o caso, os da Dirección Xeral de Montes e Medio Ambiente Natural e o Plan Xeral de Ordenación Urbana ou Normas Subsidiarias.</p>
<p>13.10. O proxecto de referencia estará ó abeiro do disposto na Lei 1/1997, do 24 de marzo, do solo de Galicia.</p>
<p>13.11. O promotor queda obrigado a cumprir tódalas disposicións que se dicten con posterioridade, en relación con este tipo de actividades.</p>
<p>13.12. Como queira que a publicación da DIA no Diario Oficial de Galicia é preceptiva segundo o disposto no artigo 5.7º Decreto 442/1990, do 13 de setembro, de avaliación de impacto ambiental para Galicia, non poderán iniciarse os traballos ata que se cumpra este trámite.</p>
<p>ANEXO I</p>
<p>Resumo do proxecto</p>
<p>O proxecto denominado parque eólico Álabe-Leste. Maio 2000, promovido pola empresa Acciona Eólica de Galicia, S.A., consiste na instalación e explotación dun parque eólico composto por 21 aeroxeradores e a súa infraestructura asociada, nos concellos de Ourol e O Valadouro (Lugo).</p>
<p>Os aeroxeradores disporanse na zona norte da Serra do Xistral, nas zonas de cume e ladeira dos montes Penido Novo, Penido Vello e Picheira, en dúas aliñacións localizadas no interior do polígono definido polas seguintes coordenadas UTM:</p>
<table><tbody><tr><td></td></tr>
<tr><td>Vértice X</td><td>Vértice Y</td></tr>
<tr><td></td></tr>
<tr><td>623.486</td><td>4.819.495</td></tr>
<tr><td></td></tr>
<tr><td>622.450</td><td>4.818.600</td></tr>
<tr><td></td></tr>
<tr><td>622.109</td><td>4.818.828</td></tr>
<tr><td></td></tr>
<tr><td>622.262</td><td>4.819.141</td></tr>
<tr><td></td></tr>
<tr><td>621.000</td><td>4.820.000</td></tr>
<tr><td></td></tr>
<tr><td>620.615</td><td>4.820.000</td></tr>
<tr><td></td></tr></tbody></table>
<table><tbody><tr><td></td></tr>
<tr><td>Vértice X</td><td>Vértice Y</td></tr>
<tr><td></td></tr>
</tbody></table>
<table><tbody><tr><td>619.252</td><td>4.820.917</td></tr>
<tr><td></td></tr>
<tr><td>619.149</td><td>4.820.000</td></tr>
<tr><td></td></tr>
<tr><td>619.049</td><td>4.819.100</td></tr>
<tr><td></td></tr>
<tr><td>618.800</td><td>4.819.100</td></tr>
<tr><td></td></tr>
<tr><td>618.800</td><td>4.819.600</td></tr>
<tr><td></td></tr>
<tr><td>618.313</td><td>4.821.640</td></tr>
<tr><td></td></tr>
<tr><td>618.492</td><td>4.821.776</td></tr>
<tr><td></td></tr>
<tr><td>619.005</td><td>4.821.356</td></tr>
<tr><td></td></tr>
<tr><td>620.451</td><td>4.821.948</td></tr>
<tr><td></td></tr>
<tr><td>620.218</td><td>4.821.074</td></tr>
<tr><td></td></tr>
<tr><td>622.592</td><td>4.819.557</td></tr>
<tr><td></td></tr>
<tr><td>623.337</td><td>4.819.615</td></tr>
<tr><td></td></tr></tbody></table>
<p>As características básicas do proxecto presentado son as seguintes:</p>
<p>-Número de aeroxeradores: 21.</p>
<p>-Modelo: NEG MICON NM 750/44-48.</p>
<p>-Potencia unitaria por aeroxerador: 750 kW.</p>
<p>-Potencia total instalada: 15,75 MW.</p>
<p>-Altura das torres: 45/50/55 m.</p>
<p>-Diámetro do rotor: 44-48 m.</p>
<p>-Producción neta anual prevista: 43.107 MWh/ano</p>
<p>-Investimento previsto: 2.137.729.539 ptas.</p>
<p>A obra civil inclúe a creación de 4.754 m de vías de acceso e servicio ós aeroxeradores e de comunicación con outras fases do aproveitamento eólico na zona, cun largo de rodadura de 4 m, pavimentados con dobre tratamento superficial e dotados de foxos de 0,75 m para a recollida e evacuación de pluviais, que estarán revestidas nos tramos de maior pendente. Prevese a execución de 5.670 m de gabias de conducción do cableado, cun largo máximo de 80 cm. A duración estimada da fase de obras é de oito (8) meses.</p>
<p>O proxecto tamén recolle a construcción dunha subestación transformadora de tensión 20/132 kV, cunha caseta anexa para as celas de tensión e tres centros de recollida de media tensión que conectarán os aeroxeradores entre si en grupos de 5 a 10, co obxecto de optimiza-lo transporte da enerxía xerada. A evacuación da electricidade realizarase a través dunha liña aéra a 132 kV que será obxecto de proxecto independente, segundo se indica no estudio ambiental. Os labores de control realizaranse desde o edificio de control do parque eólico Álabe-O Cadramón, pertencente á mesma empresa promotora.</p>
<p>Medidas preventivas e correctoras</p>
<p>Protección da atmosfera.</p>
<p>-Rega das superficies cando as obras coincidan co período de estiaxe.</p>
<p>-Realización dun control das emisións de ruído e introducción dun apantallamento en caso necesario.</p>
<p>Protección do solo.</p>
<p>-Determinación da localización das instalacións auxiliares de obra utilizando na medida do posible as áreas máis degradadas á vista dun experto. Pla</p>
<p>nificaranse para que poida ser máxima a súa utilidade para a implementación das dúas fases do proxecto (Leste e Mareiro).</p>
<p>-Evita-la ocupación de formacións turberiformes e brañas existentes na área do parque eólico ou nas súas proximidades polas instalacións provisionais, así como as chairas de inundación e zonas próximas a fontes ou áreas de captación de auga con contornos de solos hidromorfos.</p>
<p>-En ningún caso se realizará ningún tipo de incisión en áreas coas formacións anteriores, evitando así a modificación das condicións de drenaxe e desecación de brañas.</p>
<p>-Control topográfico dos límites de escavación e reducción do uso de terras de recheo.</p>
<p>-Reducir ó estrictamente necesario o movemento de terras e a ocupación derivada dos labores de obra civil.</p>
<p>-No caso concreto da vía de conexión entre os parques Álabe-Leste e Álabe-Nordés, recoméndase segui-lo trazado da alternativa nº 3 e realiza-la súa apertura extremando as medidas correctoras que se propoñen para a construcción de vías e coa colaboración directa do persoal técnico adecuado para preserva-las formacións adxacentes.</p>
<p>-Amoreamento de terra vexetal e outros préstamos cunha altura máxima de 1,5 m e con criterios de mantemento que garantan a conservación das súas propiedades, grao de humidade, especialmente dos solos con horizonte H.</p>
<p>-Humectación continua en tempos de seca, tanto dos amoreamentos como das zonas de explanación.</p>
<p>-Estabilizar inmediatamente os noiros, terrapléns e materiais mobilizados, empregando mallas para evitar desprazamentos.</p>
<p>-Minimiza-la superficie ocupada polas instalacións necesarias durante esta fase. Se os afloramentos rochosos tivesen interese xeomorfolóxico ou botánico, deben ser preservados.</p>
<p>-Adapta-la superficie de ocupación das plataformas eólicas á topografía da zona, e reducir na medida do posible a dita superficie, evitando o sobredimensionamento. Aproveitaranse as vías existentes e as de nova construcción.</p>
<p>-Minimiza-la compactación tanto nas plataformas eólicas como nas zonas non ocupadas directamente polas instalacións, pero que poidan ser empregadas para a manobra da maquinaria.</p>
<p>-Controla-lo diámetro de perforación nas voaduras e evita-lo sobredimensionamento.</p>
<p>-Revexetación de tódalas zonas desprovistas de vexetación, incluíndo noiros pedregosos, segundo o establecido no plan de recuperación de solos e vexetación.</p>
<p>-Control e vixilancia continuado durante a fase de obras, especialmente durante a apertura de vías, construcción das zapatas e instalación dos aeroxeradores.</p>
<p>-Control de eficacia das medidas correctoras adoptadas. No caso de que durante a fase de construcción se comprobase a existencia de formacións que requirisen especial preservación, procederase ó replanteo dos labores de execución de obra civil.</p>
<p>-Acondicionamento e rehabilitación das zonas afectadas, redistribuíndo os amoreamentos procedentes dos movementos de terras, recuperación da morfoloxía superficial, acabamento e sustentación de terrapléns, noiros.</p>
<p>Protección das augas.</p>
<p>-Preserva-las formacións de turbeira existentes nalgúns vales incluídos no polígono do parque ou nas súas proximidades, as augas dos cursos hidrográficos, en especial as do rego da Fraga das Leiras e a súa fraga, adoptando as medidas correctoras recollidas para o tratamento dos solos.</p>
<p>-Instalaranse trampas de sedimentos ou mallas para controla-la escorrega, reducirase ó mínimo o uso de materiais de recheo e construiranse foxos amplos.</p>
<p>-Evitar no posible as afeccións a leitos superficiais, restituíndo a chegada de caudais ás vertentes orixinais, evitando a aparición de canles de drenaxe.</p>
<p>Protección da vexetación.</p>
<p>-Mante-lo hábitat existente, reducindo de forma sistemática o grao de ocupación e compactación derivado de calquera obra civil.</p>
<p>-Emprego de técnicas adecuadas de zona da vexetación, que favorezan a revexetación polas especies da zona nas áreas afectadas polas obras.</p>
<p>-Aínda que as instalacións do proxecto non modifican substancialmente as formacións de vexetación de maior valor da zona, deberán terse en conta as medidas correctoras propostas para o solo, co fin de evitar efectos indirectos non desexados.</p>
<p>Protección da fauna.</p>
<p>-Deseño das torres e pas dos aeroxeradores de xeito que diminúen a posibilidade de colisión de aves. Tecnoloxía de control e funcionamento para evita-los episodios de colisión.</p>
<p>-No caso de detectarse un elevado número de colisións, atrasarase a entrada en funcionamento dos aeroxeradores máis conflictivos.</p>
<p>-Realización dun seguimento da incidencia do parque sobre a avifauna.</p>
<p>ANEXO II</p>
<p>Resumo dos informes</p>
<p>A Dirección Xeral de Patrimonio Cultural emite informe favorable ó estudio de impacto ambiental do parque eólico Álabe-Leste, cos seguintes condicionantes:</p>
<p>1. Deberá realizarse un control e seguimento arqueolóxico durante as fases de replanteo, de execución de obra e de restitución dos terreos, en todo o ámbito do parque eólico. A tal fin, e previo ó inicio das obras, elaborarase un proxecto arqueolóxico que terá que ser autorizado pola Dirección Xeral de Patrimonio Cultural.</p>
<p>2. Durante a fase de execución de obra, procederase á inspección dos perfís das gabias.</p>
<p>3. De acordo cos resultados das actuacións arqueolóxicas, en cada unha destas fases, a Dirección Xeral de Patrimonio Cultural, como organismo competente na materia, decidirá sobre a conveniencia de establecer outras medidas de protección. Terase en conta</p>
<p>que na fase de replanteo se revisarán os impactos e se valorará a aplicación das correspondentes medidas correctoras.</p>
<p>4. Os traballos arqueolóxicos terán que ser levados a cabo por técnicos arqueólogos competentes, de acordo coa Lei 8/1995, do 30 de outubro, de patrimonio cultural de Galicia.</p>
<p>A Dirección Xeral de Montes e Medio Ambiente Natural emite o seguinte informe:</p>
<p>O polígono do proxecto sitúase nunha pequena fracción na proposta de LIC denominada Serra do Xistral, sendo afectado por algunhas das pistas. Esta proposta atópase, na actualidade, no Rexistro Xeral de Espacios Naturais, establecido así na Orde do 28 de outubro de 1999, prorrogada na Orde do 7 de novembro de 2000.</p>
<p>Esta inclusión produciuse como consecuencia de ser unha zona onde están situados importantes valores ambientais, así establecidos na Directiva Hábitat, 92/43/CEE e a Directiva Aves, 79/409/CEE, así como nas trasposicións destas á lexislación nacional. Da análise do estudio despréndense as seguintes anotacións:</p>
<p>1. O estudio presenta como defecto de forma a presentación da documentación gráfica (planos, mapas e figuras), atopándose unha pluralidade de procedencias, carecendo de sinaturas e visados.</p>
<p>2. Hai unha serie de puntos que se ben non son requiridos na lexislación positiva, si estimamos importantes para unha axeitada avaliación dos impactos:</p>
<p>-Contiguo ó presente parque existen e están previstos outros, polo que no estudio ambiental se debería ter en conta a súa existencia para a determinación dos impactos.</p>
<p>-Outro aspecto relevante e non considerado, é o relativo ó trazado e afección da liña de evacuación da enerxía xerada. Debemos ter en conta que a consideración en dúas fases minimiza os posibles efectos sinérxicos negativos, nesgándose, por consiguiente a información do estudio.</p>
<p>3. Hai unha serie de carencias na representación da información que teñen importancia para a determinación de impactos, sobre todo na rede de drenaxe:</p>
<p>-Non se presenta un plano detallado de pendentes (clinométrico), escala máxima 1/5.000, cando no plano de clases agrolóxicas se fai clara referencia ás elevadas pendentes.</p>
<p>-Si se fai referencia clara ós dispositivos que hai que colocar nas valgadas e talwegs, nembargantes, non se representan os dispositivos de drenaxe artificial, lonxitudinal e transversal (gabias e bueiros).</p>
<p>4. No proxecto básico sinálase que se desbotou a versión inicial de apertura dun camiño de comunicación entre os parques de Álabe-Leste e Álabe-Mareiro por atravesar unha turbeira de considerable espesor, optándose por outra solución que, aínda que de maior lonxitude, evitaba a afección a esa zona. Esta mancha vén caracterizada nos mapas como turbeira mineralotrófica de chanzo e turbeira mineralotrófica de val, segundo as zonas.</p>
<p>A continuación sinálase que, con data do 24 de agosto de 2000, co motivo dunha visita efectuada á zona, se detectou que recentemente fora construído</p>
<p>e con posterioridade á presentación do proxecto, un camiño paralelo ó proxectado, que une os parques eólicos citados e que atravesa a turbeira en cuestión. Teñen polo tanto a pretensión de consegui-la aprobación para o emprego do camiño citado, xa que practicamente está feito.</p>
<p>Segundo se sinala no informe do servicio provincial, nesa zona atópase actualmente en tramitación unha denuncia, por apertura sen autorización dunha pista, polo que non procede o seu uso mentres non se resolva a correspondente denuncia.</p>
<p>De todos modos o futuro parque prevé 3 accesos distintos: o xa citado, outro acceso polo oeste e un último polo suleste. Isto leva a propoñer que se estudie a posibilidade de desbota-lo primeiro acceso, xa que en calquera caso é o máis negativo ambientalmente, estando, ademais, situado dentro do espacio natural.</p>
<p>5. Algunhas das infraestructuras e instalacións previstas para o parque instálanse en áreas onde se concentran importantes valores ambientais. Estas zonas presentan unha baixa capacidade de homeostasia e resilencia, polo que calquera afección pode modifica-la estructura e composición dos ecosistemas presentes, así como dos valores ambientais asociados.</p>
<p>Estas infraestructuras e instalacións podemos identificalas a través dos aeroxeradores, así como das pistas e cableado que acceden a eles, sendo estes os seguintes: os aeroxeradores M-801, M-802. M-803 e M-804. Para salvagardar estes fráxiles valores, proponse que se estudie a eliminación ou, se é o caso, redistribución destas infraestructuras e instalacións.</p>
<p>6. As medidas correctoras e protectoras deben quedar definidas a nivel executable, incluíndose nos correspondentes cronogramas e programándose dentro do plan de obra, tendo en conta que a integración ambiental non é un tema menor subordinado á funcionalidade da obra, antes ben o medio é anterior á actuación e é esta a que debe subordinarse a aquel. Así mesmo, deben establecerse os custos e as medidas de xestión correspondentes. Como remate expoñer que:</p>
<p>-O presente informe ten como base unicamente o documento relativo ó estudio de impacto ambiental.</p>
<p>-Non se poderá efectuar ningunha actividade que non veña recollida no estudio, ou ben non sexa proposta na declaración de impacto ambiental. Por outra banda, todas aquelas medidas protectoras ou correctoras propostas no estudio deberán ser consideradas na obra, así como o disposto no plan de vixilancia ambiental.</p>
<p>Finalmente estimamos que deberá implementarse a planificación, execución e posterior xestión, de forma que se maximice a compatibilización co medio; tomándose para isto, e entre outras, as medidas suxeridas neste informe.</p>
<p>A Dirección Xeral de Turismo emite informe de incidencia turística sobre o proxecto, que inclúe os seguintes puntos: consideracións previas, localización,</p>
<p>descrición e características do territorio afectado e principios normativos nos que se basea o informe.</p>
<p>Nas consideracións finais estiman que a actuación prevista supón un impacto negativo, ó entender que se trata dunha zona de montaña de gran valor complementario para a infraestructura turística de interior e costeira e que os valores naturais e arqueolóxicos fan a zona interesante para un público concreto. Na promoción turística desta zona incídese máis nos valores naturais que nos antropolóxicos ou paisaxísticos, considerando que o absolutamente prioritario é a adopción de solucións que garantan dun modo suficientemente amplo e intenso a preservación dos valores naturais, mediante a análise global das múltiples actuacións que se están a acometer na Serra do Xistral.</p>
<p>A Dirección Xeral de Obras Públicas informa que a realización deste proxecto deberá respecta-la Lei 4/1994, de estradas de Galicia, no que se refire ó uso e defensa destas. As obras, edificacións, cerramentos e accesos que afecten os terreos comprendidos na área de influencia das estradas requirirán, en todo caso, expresa autorización do órgano competente da Administración titular da estrada.</p>
<p>A Dirección Xeral de Industria emite informe favorable, que inclúe un resumo das características básicas do proxecto, da tramitación realizada, dos informes emitidos polos organismos consultados, os resultados de información pública e unha proposta de condicionado ambiental que inclúe os seguintes puntos:</p>
<p>-Ámbito territorial de actuación.</p>
<p>-Impacto causado pola ocupación do terreo.</p>
<p>-Residuos.</p>
<p>-Flora e fauna.</p>
<p>-Impacto visual.</p>
<p>-Urbanismo.</p>
<p>-Programa de vixilancia ambiental (ruídos e colisións de aves).</p>
<p>ANEXO III</p>
<p>Resumo da alegación</p>
<p>O grupo Erva efectúa as seguintes consideracións e alegacións:</p>
<p>A instalación pretendida atópase dentro dos límites da proposta de espacio natural Serra do Xistral, para inclusión deste na Rede Natura 2000, elaborada pola Consellería de Medio Ambiente.</p>
<p>No dito espacio natural atópanse unha serie de hábitats naturais recollidos no anexo I da Directiva 92/43/CEE. O grao de naturalidade da zona afectada é alto, e de levarse a cabo o proxecto poderían alterarse gravemente os valores naturais que levaron a súa inclusión nesta proposta.</p>
<p>Atópanse ademais especies de aves incluídas no anexo I da Directiva 79/409/CEE e mamíferos, anfibios, réptiles, invertebrados e plantas incluídos no anexo II da Directiva 92/43/CEE.</p>
<p>No estudio ambiental, no epígrafe de fauna, non se teñen en conta debidamente os anteditos taxóns, atopándose incorreccións. As referencias á escasa incidencia das instalacións eólicas sobre a avifauna non están documentadas.</p>
<p>O alto grao de naturalidade da zona veríase alterado pola creación dunha extensa rede de pistas, que facilitarían o acceso a lugares ata agora pouco alterados.</p>
<p>No referente á fase de obras, non se fan estimacións do movemento de terras, os noiros das vías e bases dos aeroxeradores terían unha grave afección paisaxística e sobre a flora e fauna e os procesos de escorrega superficial, dada a pluviosidade e pendente da zona, terían impacto negativo sobre o leito dos ríos. Non se indican os lugares de extracción de materiais para as vías, bases dos aeroxeradores e explanacións.</p>

