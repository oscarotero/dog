---
date: '2018-03-13'
id: CA01-020318-0002
page: 14843
number: 51
agency: Consellería de Facenda
section: III. Outras disposicións.
title: >-
  ORDE do 1 de marzo de 2018 pola que se determinan os centros históricos para
  os efectos das deducións previstas nos números 14 do artigo 5, e 6 e 7 do
  artigo 13 ter, do texto refundido das disposicións legais da Comunidade
  Autónoma de Galicia en materia de tributos cedidos polo Estado, aprobado polo
  Decreto lexislativo 1/2011, do 28 de xullo.
range: Orde
url: >-
  https://www.xunta.gal/dog/Publicados/2018/20180313/AnuncioCA01-020318-0002_gl.html
---
<p>A Lei 9/2017, do 26 de decembro, de medidas fiscais e administrativas, introduciu nos artigos 5 e 13 ter do texto refundido das disposicións legais da Comunidade Autónoma de Galicia en materia de tributos cedidos polo Estado, aprobado polo Decreto lexislativo 1/2011, do 28 de xullo, unhas deducións no imposto sobre a renda das persoas físicas (IRPF) e no imposto sobre o patrimonio, para revitalizar e poñer en valor os centros históricos. No IRPF créase unha dedución pola súa rehabilitación, e no Imposto sobre o Patrimonio, deducións pola afectación a actividades económicas de inmobles situados en centros históricos e pola participación nos fondos propios de entidades que exploten bens inmobles en centros históricos.</p>
    <p>Para a aplicación destes beneficios fiscais hai que delimitar dunha forma clara o ámbito territorial que afecta, é dicir, hai que definir aquelas zonas consideradas centros históricos. A lei remítese a unha orde para esa delimitación concreta, mandato que esta norma cumpre.</p>
    <p>A delimitación dos centros históricos para os efectos da aplicación destas deducións non se identifica exclusivamente cos que hoxe teñan a categoría de conxuntos históricos declarados ben de interese cultural, en dous sentidos: por unha banda, exclúense monumentos ou xacementos arqueolóxicos sen sentido de agrupación urbana, xa que o que se pretende é dinamizar centros urbanos e, por outra, amplíase a outros ámbitos que teñen as características de centro histórico segundo unha evolución urbana ao longo do tempo con características tipolóxicas e estruturais recoñecibles da súa época e un conxunto de valores culturais. Deste xeito, fórmanse tres grupos de centros históricos, segundo a súa tipoloxía:</p>
    <p>1. Áreas con declaración de ben de interese cultural (BIC) na modalidade de «conxuntos históricos», agás monumentos ou xacementos arqueolóxicos singulares sen sentido de agrupación urbana.</p>
    <p>2. Áreas con declaración de ben de interese cultural (BIC) noutras modalidades distintas de «conxuntos históricos» pero con sentido de agrupación urbana encaixable na actual definición de centro histórico.</p>
    <p>3. Áreas sen declaración de ben de interese cultural cuxa estrutura urbana compacta e valor cultural como centro histórico contan cunha protección específica mediante a súa inclusión como conxuntos catalogados e dentro dunha iniciativa de fomento da actividade de rehabilitación de vivenda.</p>
    <p>Para a delimitación xeográfica de cada centro histórico acúdese a delimitacións xa existentes, coa finalidade de simplificar a súa aplicación; para tales efectos, utilízanse aquelas delimitacións que máis se adecúen á finalidade destas deducións. Para iso utilízanse fundamentalmente as delimitacións previstas nos plans especiais de protección para os centros históricos do grupo 1, as previstas nos plans xerais municipais para os centros históricos do grupo 2 e as previstas nas áreas de rehabilitación integral (ARI) para os do grupo 3. </p>
    <p>De conformidade coa doutrina constitucional sobre a retroactividade das normas tributarias, tendo en conta que se trata da regulación dun aspecto necesario para a aplicación de beneficios fiscais establecidos nunha lei que entrou en vigor o 1 de xaneiro de 2018, establécese a súa aplicación retroactiva desde esa mesma data. </p>
    <p>A presente orde consta dun artigo único, dunha disposición transitoria única que establece a súa aplicación retroactiva e dunha disposición derradeira única sobre a entrada en vigor. O seu contido adecúase aos principios de necesidade, eficacia, proporcionalidade, seguridade xurídica, transparencia e eficiencia que establece o artigo 129 da Lei 39/2015, do 1 de outubro, do procedemento administrativo común das administracións públicas. </p>
    <p>De conformidade coa competencia atribuída no artigo 34.6 da Lei 1/1983, do 22 de febreiro, de normas reguladoras da Xunta e da súa Presidencia, de acordo co Consello Consultivo de Galicia,</p>
    <h2>DISPOÑO:</h2>
    <p>Artigo único. Centros históricos a que se refiren os números 14 do artigo 5 e 6 e 7 do artigo 13 ter do texto refundido das disposicións legais da Comunidade Autónoma de Galicia en materia de tributos cedidos polo Estado, aprobado polo Decreto lexislativo 1/2011, do 28 de xullo:</p>
    <p>1. Os centros históricos a que se refiren os números 14 do artigo 5 e 6 e 7 do artigo 13 ter do texto refundido das disposicións legais da Comunidade Autónoma de Galicia en materia de tributos cedidos polo Estado, aprobado polo Decreto lexislativo 1/2011, do 28 de xullo, serán os enumerados no anexo, delimitados de acordo cos instrumentos xurídicos que se sinalan para cada centro histórico.</p>
    <p>2. A pertenza do ben inmoble a un centro histórico acreditarase mediante certificado emitido polo concello correspondente de que o ben inmoble está situado dentro da delimitación fixada no anexo.</p>
    <p>Disposición transitoria única. Aplicación retroactiva</p>
    <p>Esta disposición será de aplicación con efectos do 1 de xaneiro de 2018.</p>
    <p>Disposición derradeira única. Entrada en vigor </p>
    <p>A presente orde entrará en vigor o mesmo día da súa publicación no Diario Oficial de Galicia.</p>
    <p>Santiago de Compostela, 1 de marzo de 2018</p>
    <footer><p>Valeriano Martínez García<br>Conselleiro de Facenda</p></footer>
    <h2>ANEXO<br>Relación de centros históricos</h2>
    <table>
     <thead>
      <tr>
       <td>Centro histórico</td>
       <td>Concello</td>
       <td>Delimitación</td>
       <td>Aprobación</td>
      </tr>
     </thead>
     <tbody>
      <tr>
       <td>Aldeas e lugares de Santa Mariña de Augas Santas</td>
       <td>Allariz</td>
       <td>Área de rehabilitación integral xeral</td>
       <td>16.9.2015</td>
      </tr>
      <tr>
       <td>Allariz</td>
       <td>Allariz</td>
       <td>Plan especial do núcleo histórico</td>
       <td>9.5.1995</td>
      </tr>
      <tr>
       <td>Baiona</td>
       <td>Baiona</td>
       <td>Plan especial de protección do conxunto histórico-artístico</td>
       <td>2.6.2011</td>
      </tr>
      <tr>
       <td>Betanzos</td>
       <td>Betanzos</td>
       <td>Plan especial de protección e ordenación do núcleo histórico</td>
       <td>2.12.1992</td>
      </tr>
      <tr>
       <td>Pazos de Arenteiro</td>
       <td>Boborás</td>
       <td>Plan xeral de ordenación municipal 204. Conxunto histórico de Pazos de Arenteiro</td>
       <td>16.9.2011</td>
      </tr>
      <tr>
       <td>Núcleo urbano de Santo Tomé</td>
       <td>Caldas de Reis</td>
       <td>Área de rehabilitación integral</td>
       <td>19.1.2017</td>
      </tr>
      <tr>
       <td>Cambados</td>
       <td>Cambados</td>
       <td>Plan especial de protección e ordenamento do conxunto histórico de cambados</td>
       <td>30.12.1999</td>
      </tr>
      <tr>
       <td>Núcleo antigo e zona ampliada de Cangas</td>
       <td>Cangas</td>
       <td>Área de rehabilitación integral</td>
       <td>11.4.2001</td>
      </tr>
      <tr>
       <td>Castro Caldelas</td>
       <td>Castro Caldelas</td>
       <td>Plan especial de protección e ordenación do conxunto histórico</td>
       <td>17.11.1994</td>
      </tr>
      <tr>
       <td>Castro de Rei</td>
       <td>Castro de Rei</td>
       <td>Delimitación do solo urbano</td>
       <td>1.4.1977</td>
      </tr>
      <tr>
       <td>Contorna do Mosteiro de San Salvador de Celanova e do burgo medieval de Vilanova dos Infantes</td>
       <td>Celanova</td>
       <td>Área de rehabilitación de conxunto histórico</td>
       <td>24.10.2002</td>
      </tr>
      <tr>
       <td>Núcleo antigo de Chantada</td>
       <td>Chantada</td>
       <td>Área de rehabilitación integral</td>
       <td>5.6.2000</td>
      </tr>
      <tr>
       <td>Corcubión</td>
       <td>Corcubión</td>
       <td>Plan especial do conxunto histórico</td>
       <td>9.4.1991</td>
      </tr>
      <tr>
       <td>Coruña (A)</td>
       <td>Coruña (A)</td>
       <td>Revisión e adaptación do Plan especial de protección e reforma interior da Cidade Vella e Pescadería</td>
       <td>26.1.2015</td>
      </tr>
      <tr>
       <td>Núcleo de San Vicenzo de Elviña</td>
       <td>Coruña (A)</td>
       <td>Área de rehabilitación integral xeral</td>
       <td>22.7.2015</td>
      </tr>
      <tr>
       <td>Barrio da Graña</td>
       <td>Ferrol</td>
       <td>Área de rehabilitación integral</td>
       <td>6.6.2005</td>
      </tr>
      <tr>
       <td>Barrio da Madalena</td>
       <td>Ferrol</td>
       <td>Plan especial de reforma interior do barrio da Magdalena</td>
       <td>27.9.2007</td>
      </tr>
      <tr>
       <td>Barrio de Esteiro Vello</td>
       <td>Ferrol</td>
       <td>Área de rehabilitación integral xeral</td>
       <td>22.7.2015</td>
      </tr>
      <tr>
       <td>Ferrol Vello</td>
       <td>Ferrol</td>
       <td>Plan especial de protección e rehabilitación do barrio de Ferrol Vello</td>
       <td>16.12.2015</td>
      </tr>
      <tr>
       <td>Núcleo antigo de Lourenzá e áreas de respecto</td>
       <td>Lourenzá</td>
       <td>Área de rehabilitación integral xeral</td>
       <td>29.1.2003
        16.9.2015</td>
      </tr>
      <tr>
       <td>Lugo</td>
       <td>Lugo</td>
       <td>Plan especial de protección e reforma interior do recinto amurallado</td>
       <td>3.2.1997</td>
      </tr>
      <tr>
       <td>Manzaneda 
        Fortaleza de Manzaneda (BIC)</td>
       <td>Manzaneda</td>
       <td>Proxecto de ordenación do medio rural
        Such (solo urbano de núcleo histórico plano iii.4.1.1)</td>
       <td>27.6.2003</td>
      </tr>
      <tr>
       <td>Zona vella e barrio da Banda do río Lameira</td>
       <td>Marín</td>
       <td>Área de rehabilitación integral xeral</td>
       <td>7.7.2011
        16.9.2015</td>
      </tr>
      <tr>
       <td>Núcleo antigo de Meira
        Mosteiro de Santa María de Meira (Ben de interese cultural)</td>
       <td>Meira</td>
       <td>Plan xeral de ordenación urbana
        Núcleo antigo (Plano zonificación 1)</td>
       <td>29.12.1977</td>
      </tr>
      <tr>
       <td>Mondoñedo</td>
       <td>Mondoñedo</td>
       <td>Área de rehabilitación de centro histórico. Núcleo histórico de Mondoñedo e barrios históricos de S. Lázaro e Os Muíños</td>
       <td>23.4.1998</td>
      </tr>
      <tr>
       <td>Monforte de Lemos</td>
       <td>Monforte de Lemos</td>
       <td>Área de rehabilitación integral xeral conxunto histórico e zonas de respecto no concello de Monforte de Lemos. Ampliada</td>
       <td>25.4.2003
        22.7.2015</td>
      </tr>
      <tr>
       <td>Núcleos de Mugardos e O Seixo</td>
       <td>Mugardos</td>
       <td>Área de rehabilitación integral</td>
       <td>17.4.2006</td>
      </tr>
      <tr>
       <td>Muros</td>
       <td>Muros</td>
       <td>Plan especial de protección do conxunto histórico-artístico</td>
       <td>9.5.2008</td>
      </tr>
      <tr>
       <td>Conxunto histórico de Neda</td>
       <td>Neda</td>
       <td>Área de rehabilitación integral</td>
       <td>17.11.2003</td>
      </tr>
      <tr>
       <td>Noia</td>
       <td>Noia</td>
       <td>Plan especial de protección e reforma interior de núcleo histórico</td>
       <td>30.6.1998</td>
      </tr>
      <tr>
       <td>O Castro 
        Fortaleza do Castro (Ben de interese cultural)</td>
       <td>O Barco de Valdeorras</td>
       <td>Plan xeral de ordenación municipal
        Pep-1 O Castro (delimitación plano 2.3 folla 8 de 31)</td>
       <td>27.6.2003</td>
      </tr>
      <tr>
       <td>As Burgas</td>
       <td>Ourense</td>
       <td>Plan especial de protección do ben de interese cultural con categoría de sitio histórico do conxunto Fontes termais das Burgas e o seu contorno delimitado</td>
       <td>20.1.2012</td>
      </tr>
      <tr>
       <td>Núcleo de Seixalbo</td>
       <td>Ourense</td>
       <td>Area de rehabilitación de conxunto histórico</td>
       <td>24.10.2003</td>
      </tr>
      <tr>
       <td>Ourense</td>
       <td>Ourense</td>
       <td>Plan especial de protección e reforma interior núcleo histórico</td>
       <td>13.9.1996</td>
      </tr>
      <tr>
       <td>Núcleo urbano histórico de Padrón</td>
       <td>Padrón</td>
       <td>Área de rehabilitación integral</td>
       <td>14.11.2003</td>
      </tr>
      <tr>
       <td>O Cebreiro 
        Pallozas do Cebreiro (Ben de interese cultural)</td>
       <td>Pedrafita do Cebreiro</td>
       <td>Plan xeral de ordenación municipal
        Área de protección de conxunto histórico
        Plano de ordenación número 2</td>
       <td>3.2.2010</td>
      </tr>
      <tr>
       <td>Combarro</td>
       <td>Poio</td>
       <td>Plan especial de Combarro e Catálogo de edificios e conxuntos do termo municipal</td>
       <td>25.9.2001</td>
      </tr>
      <tr>
       <td>Pontedeume 
        Comarca eumesa e Torreón dos Andrade (Ben de interese cultural)</td>
       <td>Pontedeume</td>
       <td>Plan xeral de ordenación municipal.
        Ámbito Pe-1 do Plan especial de protección e rehabilitación do núcleo histórico</td>
       <td>27.5.2016</td>
      </tr>
      <tr>
       <td>Núcleo de Estribela</td>
       <td>Pontevedra</td>
       <td>Área de rehabilitación integral</td>
       <td>3.5.2007</td>
      </tr>
      <tr>
       <td>Pontevedra</td>
       <td>Pontevedra</td>
       <td>Plan especial de protección, reforma interior e conservación artística do conxunto histórico-artístico</td>
       <td>27.2.2003</td>
      </tr>
      <tr>
       <td>Núcleo urbano de Quiroga</td>
       <td>Quiroga</td>
       <td>Área de rehabilitación integral xeral</td>
       <td>19.10.2009
        16.9.2015</td>
      </tr>
      <tr>
       <td>Rianxo, Rianxiño y A Fincheira</td>
       <td>Rianxo</td>
       <td>Área de rehabilitación integral</td>
       <td>5.5.2008</td>
      </tr>
      <tr>
       <td>Núcleo antigo de San Cristovo de Ribadavia</td>
       <td>Ribadavia</td>
       <td>Área de rehabilitación integral</td>
       <td>9.7.2008</td>
      </tr>
      <tr>
       <td>Ribadavia</td>
       <td>Ribadavia</td>
       <td>Plan especial de reforma interior do núcleo histórico</td>
       <td>25.2.1999</td>
      </tr>
      <tr>
       <td>Núcleo de Rinlo</td>
       <td>Ribadeo</td>
       <td>Área de rehabilitación integral</td>
       <td>16.3.2009</td>
      </tr>
      <tr>
       <td>Ribadeo</td>
       <td>Ribadeo</td>
       <td>Plan xeral de ordenación municipal
        Ámbito Plan especial de protección e reforma interior-1</td>
       <td>14.11.2014</td>
      </tr>
      <tr>
       <td>Barrios orixinarios de San Cibrao das Viñas</td>
       <td>San Cibrao das Viñas</td>
       <td>Área de rehabilitación integral xeral</td>
       <td>16.9.2015</td>
      </tr>
      <tr>
       <td>Santiago de Compostela</td>
       <td>Santiago de Compostela</td>
       <td>Plan especial de protección e rehabilitación da cidade histórica Pe-1</td>
       <td>24.3.1997</td>
      </tr>
      <tr>
       <td>Núcleo antigo de Sarria</td>
       <td>Sarria</td>
       <td>Área de rehabilitación integral</td>
       <td>3.10.2003</td>
      </tr>
      <tr>
       <td>Tui</td>
       <td>Tui</td>
       <td>Plan xeral de ordenación municipal
        (Ámbito Plan especial de protección de conxunto histórico-artístico)</td>
       <td>26.1.2011</td>
      </tr>
      <tr>
       <td>Barrio de San Lázaro e núcleo antigo de Verín</td>
       <td>Verín</td>
       <td>Área de rehabilitación integral</td>
       <td>17.4.2006</td>
      </tr>
      <tr>
       <td>Núcleo histórico de Bouzas</td>
       <td>Vigo</td>
       <td>Área de rehabilitación integral</td>
       <td>25.3.2003</td>
      </tr>
      <tr>
       <td>Vigo</td>
       <td>Vigo</td>
       <td>Plan especial de protección e reforma interior do núcleo vello de vigo</td>
       <td>12.4.2007</td>
      </tr>
      <tr>
       <td>Zona vella de Vilagarcía de Arousa</td>
       <td>Vilagarcía de Arousa</td>
       <td>Área de rehabilitación integral</td>
       <td>19.10.2009</td>
      </tr>
      <tr>
       <td>Núcleo de Carril</td>
       <td>Vilagarcía de Arousa</td>
       <td>Área de rehabilitación integral</td>
       <td>2.3.2007</td>
      </tr>
      <tr>
       <td>Núcleo de Vilaxoán</td>
       <td>Vilagarcía de Arousa</td>
       <td>Área de rehabilitación integral</td>
       <td>2.3.2007</td>
      </tr>
      <tr>
       <td>Zona antiga e zona ampliada de Vilalba</td>
       <td>Vilalba</td>
       <td>Área de rehabilitación integral</td>
       <td>13.9.2000</td>
      </tr>
      <tr>
       <td>Núcleo de Vilar de Santos</td>
       <td>Vilar de Santos</td>
       <td>Área de rehabilitación integral rural</td>
       <td>21.6.2011</td>
      </tr>
      <tr>
       <td>Praza de Santa María do Campo de Viveiro</td>
       <td>Viveiro</td>
       <td>Plan especial de protección e de reforma interior do núcleo antigo</td>
       <td>7.8.1997</td>
      </tr>
      <tr>
       <td>Conxunto histórico de Xunqueira de Ambía</td>
       <td>Xunqueira de Ambía</td>
       <td>Área de rehabilitación integral xeral</td>
       <td>16.9.2015</td>
      </tr>
     </tbody>
    </table>

