---
date: '1999-03-30'
id: 5C82
page: 3
number: 61
agency: PRESIDENCIA
section: I. DISPOSICIÓNS XERAIS
title: 'Lei 3/1999, do 11 de marzo, de creación do Instituto Enerxético de Galicia.'
range: Lei
url: 'https://www.xunta.gal/dog/Publicados/1999/19990330/Anuncio5C82_gl.html'
---
<p>O reto do actual marco industrial, caracterizado polo ámbito global no que se desenvolve, fai imprescindible a utilización racional da enerxía como factor clave de competitividade das nosas empresas e da calidade de vida dos nosos cidadáns.</p>
<p>Así as cousas, a harmonía entre a calidade do ambiente e a utilización da enerxía é básica para o desenvolvemento sostido de calquera comunidade autónoma, debido a que ambos son factores complementarios determinantes del. De aí que o establecemento dunha «estratexia enerxética autonómica» sexa unha actividade prioritaria pola súa incidencia no desenvolvemento industrial, económico e social da nosa comunidade autónoma.</p>
<p>Impulsa-lo desenvolvemento simultáneo da economía e do emprego en Galicia, asegura-la satisfacción da demanda enerxética e alenta-lo uso racional da enerxía potenciando o desenvolvemento das enerxías renovables que diminúan a dependencia exterior e a conservación do ambiente son as accións rectoras que, coordinadas no marco do Plan enerxético nacional, orientan e definen a política da Xunta de Galicia en materia de enerxía.</p>
<p>Nun mundo de acelerados cambios tecnolóxicos e mercados interdependentes, a necesidade dun maior grao de competitividade das nosas empresas, o dispor de recursos económicos destinados ó financiamento de proxectos e de investigación enerxética e maila participación en programas comunitarios e internacionais relativos á enerxía esixen da administración un papel dinamizador mediante a difusión e a axuda para a aplicación das ditas tecnoloxías, canalizando os esforzos realizados en materia de investigación, formación ou desenvolvemento.</p>
<p>Este reto foi recollido pola Administración galega, que desenvolveu un amplo abano de programas para favorece-la consecución dos ditos obxectivos. Neste marco de actuacións, púxose de manifesto a necesidade de crear un instrumento operativo que leve a cabo as funcións, as iniciativas e os programas enerxéticos desenvolvidos ata o momento neste ámbito autonómico por distintos organismos da Xunta de Galicia, profundando e consolidando a tarefa emprendida.</p>
<p>Este instrumento operativo necesita dunha maior axilidade operativa á hora de contratar, desenvolver accións, plasmar acordos e tomar decisións que lle axuden a acadar dun modo eficiente os seus obxectivos. Por isto, escolleuse a figura dun ente de dereito público con personalidade xurídica propia, que se</p>
<p>rexerá nas súas actividades externas polas normas do dereito privado.</p>
<p>Así, para o desenvolvemento da política enerxética galega, nace o Instituto Enerxético de Galicia, que forma parte do sector público autonómico, coa importante vantaxe de aproveita-las estructuras existentes neste campo para levar a cabo as súas tarefas e coa misión de integra-lo Plan enerxético de Galicia e o Plan de aforro e eficiencia enerxética, a atracción de novos investimentos para o sector, o apoio ás empresas de transporte, distribución e comercialización de enerxía e ás empresas consumidoras, a explotación das vantaxes territoriais propias e os factores endóxenos en materia de enerxía, a optimización dos sistemas técnicos, os plans de formación en enerxía e o apoio ós plans de industrialización e ordenación do territorio.</p>
<p>Por todo o exposto, o Parlamento de Galicia aprobou e eu, de conformidade co artigo 13.2 do Estatuto de Galicia e co artigo 24 da Lei 1/1993, do 23 de febreiro, reguladora da Xunta e do seu presidente, promulgo en nome de El-Rei, a Lei de creación do Instituto Enerxético de Galicia.</p>
<p>Capítulo I</p>
<p>Disposicións xerais: natureza, fins e funcións</p>
<p>Artigo 1º.-Creación do Instituto Enerxético de Galicia.</p>
<p>1. No ámbito da Comunidade Autónoma de Galicia e ó abeiro do seu Estatuto de autonomía, créase o Instituto Enerxético de Galicia, como ente de dereito público, con personalidade xurídica e patrimonio propio para o cumprimento dos seus fins.</p>
<p>2. O Instituto Enerxético de Galicia rexerase por esta lei, pola Lei 11/1992, do 7 de outubro, de réxime financeiro e orzamentario de Galicia, e polas demais normas de aplicación.</p>
<p>O Instituto Enerxético de Galicia axustará a súa actividade ó ordenamento xurídico privado, agás cando exerza potestades administrativas. Neste suposto estará sometido á Lei 30/1992, do 26 de novembro, de réxime xurídico das administracións públicas e do procedemento administrativo común, e ás demais normas administrativas de xeral aplicación.</p>
<p>Nas súas actividades de contratación aplicarase a Lei 13/1995, do 18 de maio, de contratos das administracións públicas, de acordo co disposto no artigo 1.3 desta.</p>
<p>3. O Instituto Enerxético de Galicia adscríbese á consellería competente en materia de enerxía.</p>
<p>Artigo 2º.-Fins do instituto.</p>
<p>O Instituto Enerxético de Galicia ten por finalidade o fomento, o impulso e a realización de iniciativas e programas de actuación para a investigación, o estudio e o apoio das actuacións de coñecemento,</p>
<p>desenvolvemento e aplicación das tecnoloxías enerxéticas, incluídas as renovables, a mellora do aforro e a eficiencia enerxética, o fomento do uso racional da enerxía e, en xeral, a óptima xestión dos recursos enerxéticos nos distintos sectores económicos de Galicia, así como a participación na xestión e prestación, se é o caso, de servicios noutros campos sinérxicos ó enerxético, de acordo coas directrices do Goberno no ámbito das súas competencias.</p>
<p>Artigo 3º.- Autonomía funcional.</p>
<p>1. O instituto estará suxeito, nas súas actividades, ós programas e ás directrices xerais da Xunta de Galicia.</p>
<p>2. Sen prexuízo do anterior, o instituto terá autonomía funcional para realizar estudios, dictames, peritaxes e actividades formativas e comerciais, dentro da súa finalidade básica, para a administración pública, as empresas e os particulares.</p>
<p>Artigo 4º.-Funcións.</p>
<p>As funcións xerais do instituto serán as seguintes:</p>
<p>a) Elaborar e propoñerlle á consellería competente en materia de enerxía plans e programas en materia enerxética.</p>
<p>b) Promover e, de se-lo caso, executa-los plans e programas indicados, aprobados pola consellería competente en materia de enerxía.</p>
<p>c) Controlar, vixiar e inspecciona-las instalacións de producción, conducción, distribución, subministración e consumo de enerxía, tendo como obxectivo prioritario a seguridade das instalacións.</p>
<p>d) Propoñe-la elaboración de disposicións para o establecemento, o desenvolvemento e a xestión da política enerxética.</p>
<p>e) Fomentar e desenvolver programas de asesoramento e auditoría enerxéticos para impulsar actuacións de aforro e mellora da eficacia enerxética, elaborar programas de racionalización do uso da enerxía e promove-lo aproveitamento dos recursos enerxéticos.</p>
<p>f) Fomentar e participar en programas e proxectos de investigación e desenvolvemento de tecnoloxías enerxéticas, bens de equipo e servicios relacionados coa enerxía.</p>
<p>g) Fomentar e participar na avaliación e implantación de sistemas de producción de enerxía baseados en recursos endóxenos, con especial promoción dos que utilicen enerxías renovables e de coxeración.</p>
<p>h) Elaborar estudios e realizar e emitir informes e recomendacións en materia enerxética para entes públicos ou privados.</p>
<p>i) Organizar programas de formación e reciclaxe profesional, en colaboración con centros de formación de ámbito universitario e profesional.</p>
<p>j) Orienta-los usuarios nos hábitos de consumo enerxético mediante campañas e actuacións específicas.</p>
<p>k) Fomenta-la participación das empresas e institucións galegas nos programas enerxéticos estatais e internacionais, principalmente os emprendidos pola Unión Europea, así como emitir informe e asesorar sobre as directrices e os programas comunitarios dirixidos ó ámbito enerxético.</p>
<p>l) Poderá te-la representación da Comunidade Autónoma nos organismos previstos pola Lei 54/1997, do 27 de novembro, do sector eléctrico, así como por calquera outra lei en materia enerxética.</p>
<p>m) Exercer calquera outra función técnica, material ou xurídica que, en relación coas materias da súa competencia, se lle encomende ou competa ó instituto no marco desta lei.</p>
<p>Artigo 5º.-Actuacións do instituto.</p>
<p>Para o adecuado exercicio das súas funcións, o Instituto Enerxético de Galicia poderá, de acordo coa lexislación autonómica aplicable:</p>
<p>a) Establecer convenios e contratos con institucións públicas ou privadas interesadas no ámbito das súas funcións.</p>
<p>b) Colaborar con outras administracións para favorece-la adopción de medidas de aforro e de racionalización na producción, distribución e subministración de enerxía.</p>
<p>c) Constituír e/ou participar en sociedades, calquera que sexa a súa forma, cun obxecto que se relacione cos fins do instituto, logo de informe da Consellería de Economía e Facenda.</p>
<p>d) Promove-lo establecemento de liñas de financiamento para a realización de proxectos enerxéticos por conta propia ou en colaboración con outras institucións públicas ou privadas.</p>
<p>Capítulo II</p>
<p>Órganos do Instituto Enerxético de Galicia</p>
<p>Artigo 6º.-Órganos de goberno.</p>
<p>Os órganos de goberno do instituto serán o consello de administración e o director.</p>
<p>Así mesmo, o instituto contará coa orientación e a asistencia dun consello asesor.</p>
<p>Artigo 7º.-O consello de administración.</p>
<p>1. O consello de administración é o órgano colexiado de goberno e ten as máis amplas facultades de dirección, actuación e xestión deste.</p>
<p>2. O consello de administración estará constituído por:</p>
<p>a) O presidente, que será o conselleiro competente en materia de enerxía.</p>
<p>b) O vicepresidente, que será o director xeral competente en materia de enerxía.</p>
<p>c) Un mínimo de seis vocais e un máximo de oito, dos que:</p>
<p>-Un será o director do instituto.</p>
<p>-Dous vocais representarán a consellería competente en materia de enerxía e serán designados por esta.</p>
<p>-Un vocal representará a consellería competente en materia de economía e facenda e será proposto por esta.</p>
<p>-Un vocal representará a consellería competente en materia de ordenación territorial e será proposto por esta.</p>
<p>-Un vocal representará a consellería competente en materia de ambiente e será proposto por esta.</p>
<p>-Un vocal representará as corporacións locais e será proposto pola Fegamp.</p>
<p>d) Os vocais do consello de administración serán nomeados e separados pola consellería competente en materia de enerxía.</p>
<p>O consello de administración, por proposta do director do instituto, nomeará un secretario, que actuará con voz pero sen voto, quen será igualmente secretario do consello asesor.</p>
<p>3. Correspóndelle ó consello de administración exercer, sen máis limitacións cás establecidas polas leis, tódalas facultades e funcións que sexan precisas para acada-los fins do instituto e, en especial:</p>
<p>a) Fixa-las directrices de actuación do instituto, dentro das liñas marcadas pola Xunta de Galicia.</p>
<p>b) Decidir sobre tódalas cuestións relacionadas coa organización, o funcionamento e as operacións que ten que realiza-lo instituto.</p>
<p>c) Aproba-lo anteproxecto de orzamento, que lle será remitido á consellería competente en materia de economía e facenda, a través da consellería competente en materia de enerxía, para ser incluído no proxecto de orzamento xeral da Comunidade Autónoma.</p>
<p>d) Aproba-la memoria anual, o balance e a conta de perdas e ganancias, que lle serán remitidos ó Consello de Contas.</p>
<p>e) Aproba-lo programa de actividades, así como a súa avaliación periódica e os seus resultados.</p>
<p>f) Aproba-los convenios de colaboración e os contratos que se formalicen para a consecución dos seus fins.</p>
<p>g) Calquera outra función que, pola súa importancia ou transcendencia, lle someta o presidente, así como todas aquelas que sexan necesarias para</p>
<p>alcanza-los fins do instituto e non estean expresamente atribuídas a outro órgano deste.</p>
<p>h) Fixa-los prezos e as tarifas que o instituto deba percibir pola prestación dos seus servicios.</p>
<p>i) Decidi-la constitución de sociedades filiais ou a participación en sociedades calquera que sexa a súa forma xurídica.</p>
<p>4. O consello de administración reunirase, en sesión ordinaria, como mínimo, unha vez ó trimestre.</p>
<p>Artigo 8º.-O director do instituto.</p>
<p>1. O director do instituto será nomeado polo Consello da Xunta, por proposta do conselleiro competente na materia.</p>
<p>2. Correspóndelle ó director dirixi-la actividade do instituto baixo as directrices do consello de administración e, en concreto:</p>
<p>a) Representa-lo instituto en calquera acto e contrato en xuízo e fóra del.</p>
<p>b) Executa-los acordos do consello de administración.</p>
<p>c) Dirixir, coordinar, xestionar e controlar tódalas dependencias, instalacións e servicios.</p>
<p>d) Exerce-la dirección de todo o persoal.</p>
<p>e) Elaborar e presentarlle anualmente ó consello de administración, para a súa aprobación, o anteproxecto de orzamentos, o programa de actividades ó que se refire o artigo 11, a memoria, o balance e maila conta de perdas e ganancias do instituto.</p>
<p>f) Realiza-las funcións específicas que o consello de administración lle delegue.</p>
<p>g) Autoriza-los gastos e ordena-los pagamentos.</p>
<p>Artigo 9º.- O consello asesor.</p>
<p>1. O consello asesor é un órgano de carácter consultivo e de asesoramento, no que participarán ou estarán representadas institucións ou sociedades do ámbito enerxético galego, públicas ou privadas, co fin de coordina-los esforzos conducentes á consecución dos obxectivos básicos do instituto.</p>
<p>2. O presidente do consello de administración será o presidente do consello asesor.</p>
<p>3. A súa composición e funcionamento determinarase regulamentariamente.</p>
<p>Capítulo III</p>
<p>Recursos, réxime económico, persoal e control</p>
<p>Artigo 10º.-Recursos do instituto.</p>
<p>Os recursos do Instituto Enerxético de Galicia estarán constituídos por:</p>
<p>a) As consignacións orzamentarias que lle sexan asignadas nos orzamentos xerais da Comunidade Autónoma de Galicia.</p>
<p>b) Os ingresos procedentes da recadación de taxas e prezos que obteña pola prestación dos seus servicios no exercicio das súas funcións.</p>
<p>c) Os productos e as rendas do seu patrimonio.</p>
<p>d) Os ingresos e os beneficios de todo tipo derivados da participación nas sociedades ás que se refire a alínea c) do artigo 5 desta lei.</p>
<p>e) As subvencións e achegas que, segundo o caso, concedan ó seu favor entidades e institucións públicas ou privadas, así como de particulares.</p>
<p>f) Os créditos, préstamos e demais operacións financeiras que poida concertar, de acordo co previsto nas leis anuais de orzamentos da Comunidade Autónoma.</p>
<p>g) Calquera outra achega ou recurso que puidese xerarse ou lle sexa atribuído.</p>
<p>Artigo 11º.-Programa de actividades.</p>
<p>O instituto elaborará anualmente un programa de actividades no que figuren os obxectivos anuais, as accións económicas e de promoción, os investimentos previstos e a súa avaliación económica.</p>
<p>Anualmente remitiráselle ó Parlamento un informe detallado do programa de actividades do instituto.</p>
<p>Artigo 12º.-Réxime financeiro e orzamentario.</p>
<p>O réxime financeiro contable e orzamentario, así como o control da actividade económica e financeira do instituto, rexeranse polo disposto na Lei 11/1992, do 7 de outubro, de réxime financeiro e orzamentario de Galicia.</p>
<p>Artigo 13º.-Persoal do instituto.</p>
<p>1. O persoal do instituto poderá ser:</p>
<p>a) Contratado en réxime de dereito laboral, respectando os principios de publicidade, igualdade, mérito e capacidade.</p>
<p>b) Funcionario ó servicio da Administración da Xunta de Galicia, adscrito a esta entidade.</p>
<p>2. Baixo a dirección do consello de administración e por proposta do director do instituto, definirase a súa estructura e dotarase do persoal suficiente.</p>
<p>3. Pertencer ó consello de administración ou ó consello asesor non xerará en ningún caso dereitos laborais.</p>
<p>Disposición adicional</p>
<p>Única.-O Parlamento de Galicia deberá autorizar, mediante lei, a transformación, modificación, liquidación ou extinción do Instituto Enerxético de Galicia. A Comunidade Autónoma farase cargo, nestes</p>
<p>casos, do conxunto de dereitos e obrigas derivados do proceso.</p>
<p>Disposición transitoria</p>
<p>Única.-Autorízase o Consello da Xunta de Galicia, por proposta da Consellería de Economía e Facenda, para aproba-los orzamentos de explotación e capital previstos no artigo 83 da Lei 11/1992, do 7 de outubro, de réxime financeiro e orzamentario de Galicia.</p>
<p>Disposicións derradeiras</p>
<p>Primeira.-O Consello da Xunta de Galicia adoptará cantas disposicións sexan necesarias para a aplicación e o desenvolvemento desta lei dentro dos seis meses seguintes á súa entrada en vigor.</p>
<p>Segunda.-Asígnanselle ó Instituto Enerxético de Galicia as funcións que viña desenvolvendo a Consellería de Industria e Comercio con respecto ás seguintes sociedades: Gas Galicia; SDG, S.A.; Galioil, S.A.; Gestión Energética de Galicia, S.A.; Parque Eólico de Malpica, S.A., e Energía de Galicia, S.A.</p>
<p>Santiago de Compostela, once de marzo de mil novecentos noventa e nove.</p>
<p>Manuel Fraga Iribarne</p>
<p>Presidente</p>

