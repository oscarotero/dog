---
date: '1999-03-30'
id: 5C92
page: 3
number: 61
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 24 de marzo de 1999 pola que se regula a concesión de axudas
  económicas por parte dos padroados provinciais para a mellora do medio rural
  para 1999.
range: Orde
url: 'https://www.xunta.gal/dog/Publicados/1999/19990330/Anuncio5C92_gl.html'
---
<p>A Consellería da Presidencia e Administración Pública, dentro da súa liña de colaboración coas entidades privadas para contribuír á mellora do medio rural, regula por medio da presente orde as condicións e requisitos de carácter xeral ós que deberán axustarse os padroados provinciais para a mellora do medio rural, regulados polo Decreto 218/1987 e 429/1987 en canto ós seus fins, composición e réxime económico.</p>
<p>En consecuencia, e para os efectos de establecer un marco normativo xeral que conteña os criterios para a actuación dos devanditos padroados como órganos ós que lles corresponde a concesión das axudas reguladas pola presente orde,</p>
<p>DISPOÑO:</p>
<p>Primeiro.-A Consellería da Presidencia e Administración Pública transferirá ás súas delegacións provinciais, con destino ós padroados provinciais para a mellora do medio rural, con cargo á aplicación orzamentaria 04.09.121A.780.0, a cantidade total de cento setenta e cinco millóns de pesetas (175.000.0000 de ptas.), distribuídos a partes iguais entre as catro delegacións. As cantidades resultantes por delegación constituirán os fondos obxecto das axudas para o presente exercicio, sen prexuízo de que os padroados poidan suplementar estas con fondos propios acumulados, de xeito que as ditas axudas se orienten á consecución dos fins sinalados no Decreto 218/1987, do 23 de xullo, e o disposto na presente orde.</p>
<p>Segundo.-Para os efectos desta orde, as axudas estarán constituídas por cantidades non reintegrables.</p>
<p>Terceiro.-Poderán solicitar axudas:</p>
<p>1. As persoas xurídicas de ámbito privado cando nos seus estatutos se recoñezan fins relacionados co desenvolvemento comunitario e co medio rural.</p>
<p>2. As agrupacións constituídas, polo menos, por tres persoas maiores de idade.</p>
<p>Cuarto.-As solicitudes, conforme o modelo e anexos que figuran na presente orde, presentaranse nas delegacións provinciais da consellería ou por calquera dos procedementos sinalados no artigo 38.4º da Lei de réxime xurídico das administracións públicas e do procedemento administrativo común.</p>
<p>O prazo de presentación será dun mes a partir do día seguinte ó da publicación da presente orde no Diario Oficial de Galicia.</p>
<p>Quinto.-Polo que respecta ás solicitudes, os peticionarios deberán ter presente:</p>
<p>1. Agrupacións: se carecen de personalidade xurídica deberán cita-los nomes, apelidos e DNI das persoas que constitúen os órganos de dirección e xestión, que non será inferios a tres.</p>
<p>2. Agrupacións veciñais: a responsabilidade solidaria dos peticionarios farase constar expresamente.</p>
<p>Sexto.-Co obxecto de aplicar criterios de obxectividade na concesión, os padroados considerarán preferentes, e por esta orde, os seguintes:</p>
<p>1. Ruralidade do núcleo.</p>
<p>2. Carencia de medios económicos e imposibilidade, ou probada dificultade, de obter canles de financiamento por outros medios.</p>
<p>3. Finalización ou mantemento das obras xa iniciadas, financiadas polos padroados ou por outras vías.</p>
<p>4. Repercusión das obras en canto ó número dos seus beneficiarios ou necesidades daqueles en relación cos núcleos de poboación a que se destinen.</p>
<p>Sétimo.-Os padroados, a través das respectivas delegacións provinciais, xustificarán o emprego das cantidades transferidas por esta consellería mediante certificación de acta das sesións plenarias nas que se resolveu a concesión de axudas, con expresión de todos e cada un dos beneficiarios, da cantidade concedida e do obxecto da concesión.</p>
<p>A dita certificación deberá presentarse nesta consellería antes do 15 de novembro de 1999.</p>
<p>Ó mesmo tempo os padroados provinciais deberanlles notifica-la resolución correspondente a tódolos solicitantes, transcorridos 3 meses desde o remate do prazo de presentación de solicitudes. Esgotado o dito prazo sen resolución expresa, deberá entenderse desestimada a petición correspondente (artigo 43.2ºc), contrario sensu, da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposición derradeira</p>
<p>Nos aspectos non contidos nesta orde, haberá que aterse ó disposto nos artigos 78 e 79 da Lei 11/1992, de réxime financeiro e presupostario de Galicia, e no artigo 35 da Lei 6/1998, do 29 de decembro, de orzamentos xerais da Comunidade Autónoma de Galicia para o ano 1999.</p>
<p>Santiago de Compostela, 24 de marzo de 1999.</p>
<p>Jaime Pita Varela</p>
<p>Conselleiro da Presidencia e Administración</p>
<p>Pública</p>

