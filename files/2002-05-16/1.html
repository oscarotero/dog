---
date: '2002-05-16'
id: '9222'
page: 7170
number: 94
agency: CONSELLERÍA DE PESCA E ASUNTOS MARÍTIMOS
section: I. DISPOSICIÓNS XERAIS
title: >-
  Orde do 8 de maio de 2002 pola que se actualiza o Rexistro de Buques da
  Comunidade Autónoma de Galicia e se establecen normas sobre a súa xestión e
  control.
range: Orde
url: 'https://www.xunta.gal/dog/Publicados/2002/20020516/Anuncio9222_gl.html'
---
<p>A Lei 6/1993, do 11 de maio, de pesca de Galicia, condiciona o acceso ó exercicio da actividade de explotación dos recursos mariños a aquelas embarcacións que estean inscritas no Rexistro de Matrícula de Buques e no censo de embarcacións pesqueiras e auxiliares de acuicultura de Galicia, ademais de contar coas habilitacións administrativas correspondentes. Esta vinculación da actividade pesqueira á inscrición no Rexistro de Buques é reiterada no Decreto 425/1993, do 17 de decembro, polo que se refunde a normativa vixente sobre o permiso de explotación para exerce-la actividade pesqueira e marisqueira, que no seu artigo 7 estende a tódalas embarcacións que operan nas augas de competencia da Comunidade Autónoma de Galicia ou que estean rexistradas nela. E no seu artigo 9 prevé que o dereito para obte-lo permiso de explotación está limitado ás embarcacións que estean inscritas no Rexistro de Buques da Consellería de Pesca e Asuntos Marítimos.</p>
<p>E, pola súa parte, o Decreto 424/1993, polo que se aproba o Regulamento da actividade pesqueira limita o exercicio desta actividade ás embarcacións que teñan a súa base en portos do litoral galego e que estean incluídas no Rexistro de Buques de Galicia.</p>
<p>Dado o elevado número de buques pesqueiros con porto base na Comunidade Autónoma de Galicia, estableceuse o Rexistro de Buques como fórmula para controla-lo esforzo pesqueiro sobre os recursos mariños de xeito que aquel esforzo sexa compatible coa explotación equilibrada dos recursos. É por esa razón que a normativa condiciona o dereito de pesca á obtención do permiso de explotación e á súa inscrición no Rexistro de Buques como mecanismo para garantir este control.</p>
<p>O Decreto 420/1993, do 17 de decembro, veu refundi-la normativa vixente en materia de rexistros de buques e de empresas halioalimentarias que no seu artigo 4 inclúe o Rexistro de Buques que teñan o seu porto base na Comunidade Autónoma de Galicia. O artigo 5 deste decreto advirte que o incumprimento desta obriga rexistral implicará a imposibilidade de exerce-la actividade de explotación de recursos mariños, con independencia das sancións ou da imposibilidade de ser beneficiarios de axudas ou subvencións ou doutros dereitos de que poida ser obxecto. É clara, polo tanto, a vinculación da inscrición no Rexistro Buques ó exercicio da pesca.</p>
<p>O rexistro ten por finalidade, ademais dun control do esforzo pesqueiro, dispor dunha información fia-</p>
<p>ble e actualizada sobre a flota que radica en Galicia, o que non se consegue se non dispoñemos dun rexistro vivo, áxil e actualizado no que se recollan tódalas incidencias, situacións e modificacións durante a vida do buque rexistrado e, se é o caso, a súa desaparición. É necesario que o rexistro sexa activo co fin de obter un coñecemento completo e permanentemente actualizado deste sector polo que é preciso facer constar no rexistro os cambios de base efectuados, os cambios de titularidade ou as baixas por inoperatividade do buque.</p>
<p>Transcorrida case unha década desde a publicación do Decreto 420/1993, sen que se tivese desenvolvido, faise ineludible proceder á depuración e actualización do Rexistro de Buques atendendo especialmente a aqueles buques que carecen do preceptivo permiso de explotación, condición esencial para poder exerce-la pesca. Outros buques atópanse en situación de irregularidade porque as súas características non coinciden co previsto na folla de asento, polo que é necesario regula-la adaptación destes buques ás previsións daquel polo que convén habilitar un mecanismo para que poidan proceder á súa legalización.</p>
<p>As previsións de actualización do rexistro responden á normativa estatal contida no Real decreto 798/1995, do 19 de maio, polo que se definen os criterios e condicións das intervencións con finalidade estructural no sector da pesca, da acuicultura e da comercialización, a promoción dos seus productos, no que se establecen as normas de regulación do Censo da Flota Pesqueira Operativa. Este real decreto prevé, entre outras medidas, a baixa definitiva no censo daqueles buques irrecuperables e buques inoperativos e, por ende, a súa baixa de oficio no Rexistro de Matrícula de Buques. Idéntico suposto é previsto para os buques en desguazamento, afundidos ou exportados.</p>
<p>Pola súa parte, o artigo 57 da Lei 3/2001, de pesca marítima do Estado, remite ás comunidades autónomas a xestión do Rexistro de Buques Pesqueiros para a aplicación da normativa en materia de ordenación do sector pesqueiro.</p>
<p>Polo tanto, amparado nas competencias da Xunta de Galicia en materia de ordenación do sector pesqueiro tal e como prevé o artigo 28.5º do Estatuto de autonomía, e o artigo 6 da Lei 6/1993, concretamente no seu parágrafo f) en materia de Rexistro de Buques da Comunidade Autónoma e no artigo 57 da Lei 3/2001, de pesca marítima do Estado, sobre normativa básica en materia de xestión do Rexistro de Buques, en virtude da habilitación feita ó conselleiro de Pesca e Asuntos Marítimos na disposición derradeira do Decreto 420/1993, para o seu desenvolvemento,</p>
<p>DISPOÑO:</p>
<p>Artigo 1º.-Obrigatoriedade da inscrición.</p>
<p>1. A inscrición no rexistro é obrigatoria para tódolos buques que teñan o seu porto base na Comu</p>
<p>nidade Autónoma de Galicia e incluídos nas listas 3ª e 4ª do Rexistro de Matrícula ó que alude o Decreto 420/1993, do 17 de decembro.</p>
<p>2. O incumprimento desta obriga rexistral producirá os efectos ós que se refire o artigo 5 do Decreto 420/1993, do 17 de decembro.</p>
<p>Artigo 2º.-Requisitos para a inscrición.</p>
<p>Para a efectiva inscrición no rexistro, o buque terá que cumpri-los seguintes requisitos:</p>
<p>a) Estar en posesión do permiso de expolotación.</p>
<p>b) Que o buque estea dado de alta no Censo da Flota Pesqueira Operativa.</p>
<p>c) Que non se trate dunha embarcación irregular, conforme o disposto no artigo 5º.5 da presente orde.</p>
<p>d) Que teña o seu porto base na Comunidade Autónoma de Galicia.</p>
<p>Artigo 3º. Da formalización da inscrición.</p>
<p>1. Para a inscrición do buque no rexistro o armador ou propietario deberá cubri-lo impreso que figura como anexo I da presente orde e que presentará no rexistro xeral da Consellería de Pesca e Asuntos Marítimos, nos das súas delegacións territoriais ou comarcais, ou en calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. O impreso irá acompañado coas copias compulsadas da seguinte documentación:</p>
<p>a) Fotocopia do DNI.</p>
<p>b) Documento de inscrición no Rexistro Mercantil actualizada ou certificación acreditativa desta inscrición.</p>
<p>c) Folla de asento do buque actualizada.</p>
<p>d) Rol de despachos no que respecta ós dos últimos anos cando non se trate de buques novos.</p>
<p>Artigo 4º.-Das modificacións na inscrición.</p>
<p>En caso de modificación dalgún dos datos que figuran no rexistro, o armador/a ou propietario/a do buque deberá comunica-la variación producida ó órgano competente na xestión do Rexistro de Buques. Esta comunicación será por escrito que irá acompañado coa documentación á que se refira a modificación nun prazo máximo de 30 días contados a partir da data da modificación.</p>
<p>Artigo 5º.-Das baixas no Rexistro de Buques.</p>
<p>1. Para efectos da actualización do Rexistro de Buques, a Consellería de Pesca e Asuntos Marítimos procederá de oficio á baixa de tódalas embarcacións pesqueiras inscritas que acaden á condición definitiva de inoperativas, manifestamente irrecuperables, irregulares ou as que carezan de permiso de explotación.</p>
<p>2. Terán a consideración de embarcacións pesqueiras definitivamente inoperativas aquelas que por un período de sete anos continuados non foran des</p>
<p>pachadas para labores de pesca marítima ou auxiliares de pesca marítima ou de explotacións de acuicultura, conforme se establece nas normas de regulación do Censo da Flota Pesqueira Operativa.</p>
<p>3. Para tódolos efectos, estas embarcacións inoperativas, non poderán ser achegadas como baixas en proxectos de novas construccións nin modernizacións de embarcacións.</p>
<p>4. Son embarcacións irrecuperables aquelas en situación de desguazamento, afundimento, perda total por accidente, exportación ó estranxeiro, cambios de lista, asignación definitiva á conservación do patrimonio histórico ou asignación para a realización de actividades de investigación ou de formación pesqueira en organismos públicos ou análogos.</p>
<p>5. Teñen a consideración de embarcacións irregulares todas aquelas nas que o seu arqueo, potencia propulsora ou características principais non coincida co rexistrado na folla de asento.</p>
<p>6. As embarcacións que figuran nos anexos II e III, logo de comprobar que carecen do permiso de explotación expedido pola Xunta de Galicia, causarán baixa de oficio no Rexistro de Buques de Galicia.</p>
<p>Disposicións transitorias</p>
<p>Primeira.-Os titulares das embarcacións irregulares ás que se refire o artigo 5º.5 disporán dun prazo de tres meses desde a publicación desta orde para dirixirse ás delegacións territoriais ou comarcais da Consellería de Pesca e Asuntos Marítimos e declara-la súa situación irregular. A partir da dita declaración iniciarase o procedemento de regularización da embarcación conforme a normativa en vigor.</p>
<p>Segunda.-Os titulares das embarcacións relacionadas no anexo III que faenan fóra das augas interiores da Comunidade Autónoma de Galicia, terán un prazo de catro meses para obte-lo permiso de explotación a partir do que serán dados de baixa no Rexistro de Buques conforme o sinalado no artigo 1.</p>
<p>Disposición derrogatoria</p>
<p>Queda derrogada toda normativa de igual ou inferior rango que se opoña ó preceptuado nesta orde.</p>
<p>Disposición derradeira</p>
<p>Primeira.-Facúltase o secretario xeral da Consellería de Pesca e Asuntos Marítimos para que dicte as resolucións necesarias para o desenvolvemento e aplicación desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 8 de maio de 2002.</p>
<p>Enrique C. López Veiga</p>
<p>Conselleiro de Pesca e Asuntos Marítimos</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

