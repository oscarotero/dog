---
date: '2001-12-17'
id: 13EF2
page: 16
number: 242
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Resolución do 27 de novembro de 2001, da Dirección Xeral de Formación
  Pesqueira e Investigación, pola que se fixan as datas para a realización dos
  exames ordinarios de 2002 para a obtención de titulacións para o goberno de
  embarcacións de lecer.
range: Resolución
url: 'https://www.xunta.gal/dog/Publicados/2001/20011217/Anuncio13EF2_gl.html'
---
<p>A Orde da Consellería de Pesca, Marisqueo e Acuicultura do 30 de xullo de 1998 establece a normativa xeral para a realización dos exames para a obtención das titulacións para o goberno de embarcacións de lecer, determinándose que as súas datas de realización serán fixadas pola Dirección Xeral de Formación Pesqueira e Investigación.</p>
<p>Sendo necesario establece-la data e as condicións de inscrición nas convocatorias ordinarias previstas para 2002, esta dirección, en uso do establecido na Orde do 30 de xullo de 1998 (DOG nº 158, do 17 de agosto),</p>
<p>RESOLVE:</p>
<p>Primeiro.-Proceder á convocatoria dos exames teóricos ordinarios de xaneiro, abril e outubro de 2002 nas seguintes datas:</p>
<p>1.-Patrón para a navegación básica e patrón de embarcacións de lecer.</p>
<p>Días 22 de xaneiro, 23 de abril e 22 de outubro nas horas fixadas polos centros no seu taboleiro de anuncios.</p>
<p>De ser moi numeroso o número de inscritos, ó presidente do tribunal poderá trasladar o día seguinte o exame dunha das dúas titulacións, o que se anunciará no taboleiro de anuncios do centro.</p>
<p>Os exames terán lugar nos seguintes centros: Instituto Politécnico Marítimo-Pesqueiro do Atlántico de Vigo, na Escola Oficial Náutico-Pesqueira de Ribeira e na Escola Oficial Náutico-Pesqueira de Ferrol.</p>
<p>2.-Patrón de iate e capitán de iate.</p>
<p>Días 24 e 25 de xaneiro, 25 e 26 de abril e 24 e 25 de outubro nas horas fixadas polos centros no seus taboleiros de anuncios.</p>
<p>De ser moi numeroso o número de inscritos, o presidente do tribunal poderá trasladar ó día seguinte o exame dunha das dúas titulacións, o que se anunciará no taboleiro de anuncios do centro.</p>
<p>Os exames terán lugar no Instituto Politécnico Marítimo-Pesqueiro do Atlántico de Vigo.</p>
<p>Segundo.-Proceder á convocatoria dos exames prácticos ordinarios destas convocatorias de 2002 nas seguintes datas:</p>
<p>1.-Patrón para a navegación básica, patrón de embarcacións de lecer, patrón de iate e capitán de iate.</p>
<p>A partir dos días 18 de febreiro, 20 de maio e 18 de novembro nas horas e lugares fixados polo centro no taboleiro de anuncios os candidatos inscritos.</p>
<p>Os exames terán lugar nos seguintes centros: Instituto Politécnico Marítimo-Pesqueiro do Atlántico de Vigo, na Escola Oficial Náutico-Pesqueira de Ribeira e na Escola Oficial Náutico-Pesqueira de Ferrol.</p>
<p>Terceiro.-Os candidatos deberán solicita-la súa admisión a exame mediante instancia dirixida ó presidente do correspondente tribunal de exame para a obtención das titulacións de referencia para os correspondentes exames teóricos na convocatoria de xaneiro: entre o 17 de decembro de 2001 e o día 11 de xaneiro de 2002; na convocatoria de abril: entre o 18 de marzo de 2002 e o 5 de abril de 2002; na convocatoria de outubro: entre o 16 de setembro de 2002 e o 4 de outubro de 2002.</p>
<p>E para os correspondentes exames prácticos na convocatoria de febreiro: entre os días 1 e 15 de febreiro; na convocatoria de maio: entre o 2 e 16 de maio e na convocatoria de novembro: entre o día 4 e 15 de novembro.</p>
<p>Xunto coa solicitude modelo, será preciso presenta-la seguinte documentación:</p>
<p>-Fotocopia do documento nacional de identidade.</p>
<p>-Unha fotografía recente de tamaño carné.</p>
<p>-Xustificante, para a Administración, do correspondente impreso de consellería de taxas debidamente validado pola entidade bancaria onde se realice o ingreso.</p>
<p>a) Para o exame teórico:</p>
<p>-No caso de que os candidatos teñan superada unha parte do programa da titulación ó que se presentan, deberán achega-lo certificado do último exame.</p>
<p>-Título, tarxeta ou xustificante de trámite de patrón de embarcacións de lecer, para presentarse a patrón de iate.</p>
<p>-Título, tarxeta ou xustificante de trámite de patrón de iate, para presentarse a capitán de iate.</p>
<p>b) Para o exame práctico:</p>
<p>Certificado de ter aprobado o exame teórico se este se realizou fóra da Comunidade Autónoma de Galicia.</p>
<p>Fotocopia da documentación da embarcación na que se vai realiza-lo exame, que acredite o cumprimento das condicións establecidas no artigo 8 da Orde do 30 de xullo de 1998 (DOG nº 158, do 17 de agosto).</p>
<p>Cuarto.-As mencionadas solicitudes poderán presentarse en calquera das seguintes dependencias administrativas:</p>
<p>a) No rexistro da Consellería de Pesca, Marisqueo e Acuicultura ou de calquera das súas delegacións territoriais ou comarcais.</p>
<p>b) Na secretaría do Instituto Politécnico-Marítimo Pesqueiro do Atlántico en Vigo ou das escolas oficiais náutico-pesqueiras de Ribeira e Ferrol, segundo corresponda.</p>
<p>Quinta.-Os presidentes dos tribunais, á vista das solicitudes recibidas, farán público no taboleiro de anuncios de cada centro examinador as listas de admitidos e excluídos, así como a hora de realización (e o día se é necesario) das probas correspondentes a cada unha das titulacións.</p>
<p>Sexta.-Rematadas e corrixidas as probas, expoñeranse, no taboleiro de anuncios dos centros realizadores dos exames, as listas das cualificacións destas.</p>
<p>Os interesados poderán, se é o caso, formula-las reclamacións que coiden oportunas perante o presidente do tribunal, no prazo de 15 días, contados desde a data na que sexan publicada as listas.</p>
<p>Sétima.- Aqueles solicitantes que se encontren en posesión de titulacións que dan lugar á validación de partes dos programas, solicitarana perante o tribunal ó tempo que solicitan a inscrición para o exame, para o que xuntarán a documentación necesaria para acreditarlle que están en posesión das titulacións que alegan para a validación. O tribunal resolverá estas na lista pública de admitidos e excluídos.</p>
<p>Oitava.-Os solicitantes deberán reuni-las condicións físicas previstas na Resolución do 30 de decembro de 1997 da Dirección Xeral da Mariña Mercante.</p>
<p>Esta condición acreditarase mediante a presentación de certificado médico expedido de conformidade coa dita resolución, cando se solicite a tarxeta acreditativa.</p>
<p>Novena.-Estas convocatorias e cantos actos administrativos se deriven delas poderán impugnarse nos casos e na forma previstos na vixente Lei 30/1992, do 26 de novembro, de réxime xurídico das admi</p>
<p>nistracións públicas e do procedemento administrativo común.</p>
<p>Santiago de Compostela, 27 de novembro de 2001.</p>
<p>Joaquín Mariño Cadarso</p>
<p>Director xeral de Formación Pesqueira e</p>
<p>Investigación</p>

