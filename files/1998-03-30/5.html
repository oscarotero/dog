---
date: '1998-03-30'
id: F02A
page: 3
number: 60
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Orde do 4 de marzo de 1998 pola que se convoca o premio Elías Valiña 1998 ó
  esforzo revitalizador e promocional do Camiño de Santiago.
range: Orde
url: 'https://www.xunta.gal/dog/Publicados/1998/19980330/AnuncioF02A_gl.html'
---
<p>O Camiño de Santiago constituíu no século XI un fenómeno de gran relevancia, non só para Galicia senón para toda Europa.</p>
<p>Esta relevancia e interese que espertou o Camiño durante dos séculos fixo necesaria a adopción dunha serie de medidas encamiñadas á súa revitalización, recuperación e promoción.</p>
<p>Neste sentido, a Consellería de Cultura e Comunicación Social, no marco das súas competencias, co informe favorable do Comité Internacional de Expertos do Camiño de Santiago e o parecer da Federación das Asociacións de Amigos do Camiño de Santiago e outras entidades relacionadas co Camiño, creou por Orde do 27 de agosto de 1996 o premio Elías Valiña ó esforzo revitalizador e promocional do Camiño de Santiago co fin de estimula-lo labor de persoas que, como Elías Valiña, considerado hoxe como un dos maiores revitalizadores do Camiño de Santiago, dedicaron gran parte da súa actividade á recuperación e promoción do Camiño de Santiago, levando a cabo tarefas de sinalización, limpeza, enumeración quilométrica, e mesmo fomentando a creación de asociacións de amigos do Camiño que velen pola conservación das respectivas parcelas ó longo da Ruta Xacobea.</p>
<p>O artigo 2º da devandita orde establece que o premio terá carácter anual e realizarase por orde da Consellería de Cultura e Comunicación Social. En cumprimento deste mandato a Xerencia de Promoción do Camiño de Santiago, no uso das competencias conferidas polo Decreto 8/1998, de 8 de xaneiro que regula o desenvolvemento da estructura orgánica da Consellería de Cultura, Comunicación Social e Turismo, estima de grande interese a creación deste premio para potencia-lo labor de numerosas entidades na revitalización e promoción dos camiños de Santiago.</p>
<p>En virtude de todo o exposto, e aínda que os orzamentos xerais da Comunidade Autónoma de Galicia para 1998 están pendentes de aprobación, a consellería considera necesario convoca-lo premio amparándose nunha orde da Consellería de Economía e Facenda, do 2 de xuño de 1986, que regula a tramitación anticipada de expedientes de gasto. Esta orde dispón no seu artigo 1.2º que, entre outros, os expedientes de gasto imputables ós capítulos IV e VII poderán iniciarse no período de prórroga dos orzamentos xerais da comunidade, sempre que exista crédito axeitado e suficiente no proxecto de orzamentos definitivos para o citado exercicio, unha vez que ese proxecto de orzamentos estea aprobado polo</p>
<p>Consello da Xunta de Galicia, cando os gastos se vaian materializar no mesmo exercicio.</p>
<p>A aplicación deste precepto supón un paso moi importante na axilización do proceso de execución orzamentaria coas conseguintes vantaxes para os administrados e sen mingua de soberanía do Parlamento, en función do disposto no artigo 3.2ºda orde de referencia, xa que non se poderán conceder efectivamente as subvencións ata a aprobación do crédito que vaia ampara-lo gasto.</p>
<p>Para tal fin,</p>
<p>DISPOÑO:</p>
<p>Artigo 1º</p>
<p>A Consellería de Cultura, Comunicación Social e Turismo convoca o pemio Elías Valiña 1998 ó esforzo revitalizador e promocional do Camiño de Santiago co fin de recoñecer e recompensa-los méritos de todas aquelas institucións, asociacións ou entidades culturais que dediquen unha parte significativa da súa actividade á revitalización e promoción do Camiño de Santiago, contribuíndo así ó coñecemento e divulgación do significado histórico, relixioso e cultural da Ruta Xacobea.</p>
<p>Artigo 2º</p>
<p>O cobramento da contía deste premio, que será de 1.000.000 de pesetas, farase con cargo á aplicación orzamentaria 10.01.353-G.481.0 dos orzamentos xerais da Comunidade Autónoma de Galicia para 1998.</p>
<p>Artigo 3º</p>
<p>1. Poderán ser candidatos ó premio as institucións, asociacións culturais, padroados ou fundacións que desenvolvan a súa actividade revitalizadora ou promocional tanto dentro como fóra de Galicia.</p>
<p>2. As candidaturas poderán ser presentadas mediante escrito dirixido á Consellería de Cultura, Comunicación Social e Turismo, edificio administrativo San Caetano, bloque 3, 15771 Santiago de Compostela, antes do 1 de xuño de 1998 e irán xunto cunha memoria que exporá a importancia e relevancia que a candidatura proposta tivo e/ou ten no desenvolvemento do labor revitalizador e promocional da Ruta Xacobea.</p>
<p>Tamén poderán presentarse candidaturas con acompañamento de igual memoria ás entidades inscritas no Rexistro de Entidades de Promoción do Camiño.</p>
<p>En caso de existir documentación suficiente presentada polas ditas entidades nas dependencias da</p>
<p>Xerencia de Promoción do Camiño, bastará a remisión da solicitude de aceptación da candidatura para ser válida esta, pero deberán especificar en virtude de qué actividades ou proxectos se consideran merecedores do premio.</p>
<p>3. O escrito de presentación da candidatura e maila memoria a que fai referencia o parágrafo anterior ou, se é o caso, a proposta razoada ou a solicitude, serán presentadas no rexistro xeral da Consellería de Cultura, Comunicación Social e Turismo, ou en calquera dos centros previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, nas condicións establecidas no dito artigo.</p>
<p>Artigo 4º</p>
<p>O premio será outorgado por un xurado presidido polo conselleiro de Cultura, Comunicaición Social e Turismo ou persoa en quen delegue e estará integrado polos seguintes membros:</p>
<p>-O presidente do Comité Internacional de Expertos do Camiño de Santiago.</p>
<p>-Dous membros nomeados polo Comité Internacional de Expertos do Camiño de Santiago.</p>
<p>-A institución, asociación cultural, padroado ou fundación que resultase gañador no ano anterior.</p>
<p>-Os presidentes das entidades inscritas no Rexistro de Entidades de Promoción do Camiño de Santiago cos números 05, 06, 07 e 08, que serán substituídos o ano seguinte polos catro seguintes e así sucesivamente ata que vaian rotando todos.</p>
<p>As decisións do xurado, mesmo as que se adopten sobre calquera incidente, serán inapelables, e daranse a coñecer mediante publicación no DOG e por comunicación directa ó galardoado.</p>
<p>Artigo 5º</p>
<p>O premio poderá ser outorgado de xeito individual ou compartido ou declararase deserto, e entregarase en acto público.</p>
<p>A institución ou asociación premiada recibirá un trofeo e o importe do premio que lle será aboado mediante talón nominativo por valor da súa contía total. No caso de que o premio sexa compartido, repartirase entre os galardoados pola contía correspondente.</p>
<p>Artigo 6º</p>
<p>A documentación da candidatura premiada ó abeiro desta convocatoria quedará en poder, para o seu axeitado arquivo, da Consellería de Cultura, Comunicación Social e Turismo, reservándose a esta o</p>
<p>dereito de divulgación da dita documentación por calquera medio de reproducción.</p>
<p>A documentación das restantes candidaturas seralles devolta ós interesados en caso de que estes o soliciten expresamente.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 4 de marzo de 1998.</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>2611</p>

