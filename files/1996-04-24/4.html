---
date: '1996-04-24'
id: 5BFA
page: 3
number: 80
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 11 de marzo de 1996 pola que se convocan premios á innovación
  educativa.
range: Orde
url: 'https://www.xunta.gal/dog/Publicados/1996/19960424/Anuncio5BFA_gl.html'
---
<p>Os decretos 426/1991 do 12 de decembro (DOG do 14 de xaneiro de 1992), 245 do 30 de xullo (DOG do 14 de agosto), 78/1993 do 25 de febreiro (DOG do 2 de abril) e 275/1994 do 29 de xullo (DOG do 31 de agosto), establecen, respectivamente, os currículos de educación infantil, educación primaria, educación secundaria obrigatoria e bacharelato para a Comunidade Autónoma de Galicia.</p>
<p>Unha vez establecidos os devanditos currículos pola Administración educativa, é competencia dos centros desenvolvelos, tanto á nivel de proxecto curricular como de programación de aula. Neste marco de desenvolvemento curricular, a Consellería de Educación e Ordenación Universitaria pretende impulsa-la innovación educativa nos niveis non universitarios e recoñece-lo traballo realizado polos profesores e profesoras que, individual ou colectivamente, están a levar adiante prácticas educativas innovadoras. Por todo isto, a presente orde establece as bases para a convocatoria e concesión de premios á innovación educativa.</p>
<p>En consecuencia co anteriormente exposto a Consellería de Educación e Ordenación Universitaria, facendo uso das competencias que ten atribuídas,</p>
<p>DISPÓN:</p>
<p>Artigo 1º. Obxecto.</p>
<p>O obxecto desta orde é a convocatoria de catro premios á innovación educativa para as distintas etapas correspondentes ás ensinanzas de educación infantil, educación primaria, educación secundaria obrigatoria e bacharelato; e a aprobación das súas bases de concesión.</p>
<p>Artigo 2º. Dotación económica.</p>
<p>Os catro premios ós que se alude no artigo anterior estarán dotados economicamente segundo a seguinte distribución:</p>
<p>Un primeiro premio de 400.000 pesetas.</p>
<p>Un segundo premio de 300.000 pesetas.</p>
<p>Un terceiro premio de 200.000 pesetas.</p>
<p>Un cuarto premio de 100.000 pesetas.</p>
<p>O pagamento destes premios farase con cargo á aplicación orzamentaria 07.03.3225.227.06 unha vez realizada a retención correspondente.</p>
<p>Artigo 3º. Condicións.</p>
<p>1. Poderá participar na presente convocatoria o profesorado dos centros educativos dependentes da Consellería de Educación e Ordenación Universitaria que estea en activo e imparta ensinanza nos niveis non universitarios.</p>
<p>2. Os concursantes, de xeito individual ou en grupo, deberán presentar un traballo de aplicación práctica na aula sobre calquera aspecto do currículo desenvolvido durante o curso 1995-1996 antes da data límite de entrega.</p>
<p>3. Os traballos presentados poderán abranguer calquera etapa, ciclo ou curso do ensino non universitario, e deberán explicita-los aspectos establecidos no apartado 8 do presente artigo.</p>
<p>4. Os traballos que concorran deberán ser orixinais e non premiados con anterioridade.</p>
<p>5. O prazo de presentación dos traballos finaliza o 30 de setembro de 1996.</p>
<p>6. A Consellería de Educación e Ordenación Universitaria poderá proceder á reproducción, publicación e divulgación daqueles traballos que concorran á presente convocatoria.</p>
<p>7. Os concursantes deberán presenta-lo traballo en soporte informático e en soporte papel por triplicado no rexistro da Consellería de Educación e Ordenación Universitaria, a través das distintas delegacións provinciais ou polas canles establecidas na Lei 30/1992, do 26 de novembro, de réxime xurídico das administracións públicas e do procedemento administrativo común. No caso de proceder ó envío</p>
<p>certificado por correo, a instancia que debe acompaña-lo traballo estará datada e cuñada polo funcionario de correos antes de ser certificada.</p>
<p>8. Os traballos deberán ir acompañados da seguinte documentación:</p>
<p>a) Instancia dirixida ó director xeral de Ordenación Educativa e Centros, asinada polo autor ou, se é o caso, polo coordinador responsable do grupo de traballo, segundo o modelo do anexo da presente orde.</p>
<p>b) Certificación do director do centro educativo, acreditativa de que os concursantes prestan os seus servicios como persoal docente no devandito centro ou de que estiveron destinados neste durante a realización da experiencia.</p>
<p>c) Memoria descritiva, dun máximo de 20 folios, da experiencia educativa na que se reflectirá a xustificación da actividade no marco do proxecto curricular do centro e da programación de aula, os obxectivos e contidos desenvolvidos, a metodoloxía empregada, datas ou períodos da súa realización, desenvolvemento da experiencia e criterios e procedementos de avaliación. Igualmente, deberá consta-la valoración, tanto dos profesores como dos alumnos, sobre o traballo realizado respecto da consecución dos obxectivos previstos.</p>
<p>d) Anexos dos traballos ou actividades realizados polos alumnos durante a experiencia.</p>
<p>Artigo 4º. Composición e funcións da comisión.</p>
<p>1. Os traballos que concursen e se axusten á presente convocatoria, serán examinados e avaliados por unha comisión composta polos seguintes membros:</p>
<p>O director xeral de Ordenación Educativa e Centros, ou persoa na que delegue.</p>
<p>O inspector xefe da Inspección Central, ou persoa na que delegue.</p>
<p>A subdirectora xeral de Ordenación Educativa, ou persoa na que delegue.</p>
<p>O subdirector xeral de Ensinanzas Profesionais e Formación de Adultos, ou persoa na que delegue.</p>
<p>A xefa do servicio de Ordenación e Innovación Educativa.</p>
<p>Un funcionario ou funcionaria do servicio de Ordenación e Innovación Educativa.</p>
<p>Un funcionario ou funcionaria da Consellería de Educación e Ordenación Universitaria, que actuará como secretario.</p>
<p>2. A comisión, se é o caso, poderá contar co asesoramento de especialistas.</p>
<p>3. Os premios poderán ser declarados desertos.</p>
<p>4. Con carácter excepcional, e por proposta unánime e motivada da comisión, o director xeral de Ordenación Educativa e Centros poderá efectúa-la redistribución dos premios.</p>
<p>5. A proposta de concesión de premios emitida pola comisión avaliadora elevarase ó conselleiro para a súa aprobación e publicación no Diario Oficial de Galicia.</p>
<p>Artigo 5º. Certificación.</p>
<p>A Administración educativa poderalles recoñecer ós participantes, mediante expedición de certificado, as actividades de innovación realizadas no marco da presente convocatoria.</p>
<p>Artigo 6º. Retirada da documentación.</p>
<p>Os interesados ou os seus representantes legais poderán retira-la documentación dos traballos non premiados e que non vaian ser obxecto de publicación, na Dirección Xeral de Ordenación Educativa e Centros no prazo de 30 días a partir da publicación da resolución da presente convocatoria.</p>
<p>A presente orde entrará en vigor a partir do día seguinte ó da súa publicación.</p>
<p>Santiago de Compostela, 11 de marzo de 1996.</p>
<p>Juan Piñeiro Permuy</p>
<p>Conselleiro de Educación e Ordenación Universitaria</p>
<p>96-2473</p>

