---
date: '2004-07-09'
page: 9
number: 132
agency: CONSELLERÍA DE POLÍTICA AGROALIMENTARIA E DESENVOLVEMENTO RURAL
section: I. DISPOSICIÓNS XERAIS
title: >-
  Decreto 141/2004, do 1 de xullo, polo que se modifica o Decreto 50/2002, do 14
  de febreiro, polo que se establece a estrutura orgánica da Consellería de
  Política Agroalimentaria e Desenvolvemento Rural e do Fondo Galego de Garantía
  Agraria.
range: Decreto
---
<p>O Centro de Recursos Zooxenéticos de Galicia en Fontefiz adícase á conservación e recuperación das razas autóctonas de Galicia en perigo de extinción.</p>
<p>No ano 1991 puxéronse en marcha os distintos programas deseñados no Plan Integral de Mellora Xenética do Vacún en Galicia (PIMX), para a recuperación das nosas razas bovinas en perigo de extinción (Cachena, Caldelá, Frieiresa, Limiá e Vianesa). Posteriormente, estas actividades estendéronse a outras especies, amparadas no novo Programa de Mellora Gandeira de Galicia 2002-2006, que veu substituír o PIMX, cunha implicación do centro que varía segundo a especie de que se trate e que vai desde a total adicación a unha adicación moi importante (Galiña de Mos, Ovella Galega e Porco Celta, Cabalo de Pura Raza Galega e razas caninas -Guicho ou Quisquelo, Can de Palleiro, Perdigueiro Galego e Podenco Galego-).</p>
<p>Pola súa singularidade e especialidade é necesario que este centro conte con autonomía de organización diferenciada, que redunde nunha maior eficacia e eficiencia dos recursos económicos e humanos.</p>
<p>En consecuencia, e por proposta do conselleiro de Política Agroalimentaria e Desenvolvemento Rural, co previo informe das consellerías de Presidencia, Relacións Institucionais e Administración Pública e Economía e Facenda, e logo de deliberación do Consello da Xunta de Galicia na súa reunión do día un de xullo de dous mil catro,</p>
<p>DISPOÑO:</p>
<p>Artigo único.-Modifícase o Decreto 50/2002, do 14 de febreiro, polo que se establece a estrutura orgánica da Consellería de Política Agroalimentaria e Desenvolvemento Rural e do Fondo Galego de Garantía Agraria, modificado polo Decreto 161/2003, do 13 de febreiro, engadindo ao punto 1º do artigo 8, relativo á Subdirección Xeral de Gandaría unha nova unidade baixo o punto 1.5:</p>
<p>«1.5. Centro de Recursos Zooxenéticos de Galicia: corresponderalle a preservación dos recursos zooxenéticos autóctonos de Galicia».</p>
<p>Disposición derrogatoria</p>
<p>Queda derrogada calquera disposición de rango igual ou inferior que se opoña ao establecido neste decreto.</p>
<p>Disposicións derradeiras</p>
<p>Primeira.-As modificacións que se establecen neste decreto non supoñen incremento de gasto.</p>
<p>Segunda.-Facúltase o conselleiro de Política Agroalimentaria e Desenvolvemento Rural para ditar as normas complementarias para o desenvolvemento e aplicación deste decreto.</p>
<p>Terceira.-Esta disposición entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, un de xullo de dous mil catro.</p>
<p>Manuel Fraga Iribarne</p>
<p>Presidente</p>
<p>Juan Miguel Diz Guedes</p>
<p>Conselleiro de Política Agroalimentaria</p>
<p>e Desenvolvemento Rural</p>

