---
date: '1997-06-20'
id: 7E2E
page: 5
number: 118
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 23 de maio de 1997 pola que se convoca curso de especialización en
  educación infantil para mestres en servicio activo na Comunidade Autónoma de
  Galicia.
range: Orde
url: 'https://www.xunta.gal/dog/Publicados/1997/19970620/Anuncio7E2E_gl.html'
---
<p>As novas esixencias de especialistas derivadas da implantación das etapas de educación infantil e pri</p>
<p>maria que sinala a LOXSE, fan necesaria a organización de cursos de especialización en áreas que, neste momento, son deficitarias en número de profesorado especialista. A Consellería de Educación e Ordenación Universitaria, consciente de que a formación permanente do profesorado é un dereito e unha obriga, fai posible que, de xeito gradual, mestres ós que se lles suprimiu o seu posto de traballo ou que, debido á especialidade que posúen, ven alongado substancialmente o seu período de provisionalidade ou de poder cambiar de destino, poidan obter unha das especialidades que o sistema educativo require na actualidade.</p>
<p>En consecuencia co anterior considérase conveniente a impartición dun curso de especialización en educación infantil en colaboración coa Universidade Nacional de Educación a Distancia, que exercerá a dirección e desenvolvemento do curso.</p>
<p>Cómpre, polo tanto, anuncia-la oportuna convocatoria que permita selecciona-los mestres interesados en participar neste curso. Na súa virtude,</p>
<p>DISPOÑO:</p>
<p>Primeiro.-Convocar un curso de especialización en educación infantil, que se realizará segundo a modalidade de formación a distancia.</p>
<p>Segundo.-Poderán solicita-la realización do devandito curso os funcionarios de carreira pertencentes ó corpo de mestres que estean en servicio activo e teñan o seu destino en centros dependentes da Comunidade Autónoma de Galicia e sempre que non fosen seleccionados para participar noutros cursos de especialización, ou que non renunciasen á lista definitiva de admitidos ós cursos de especialización convocados por Orde do 13 de marzo de 1997 (DOG do 9 de abril).</p>
<p>Terceiro.-O curso desenvolverase de acordo coa estructura e características que marca a Orde do 11 de xaneiro de 1996 (BOE do 23) pola que se homologan cursos de especialización para o profesorado de educación infantil, de educación primaria, de educación especial e do primeiro ciclo de educación secundaria obrigatoria, que se establecen no anexo I da presente orde e pola modalidade a distancia.</p>
<p>Cuarto.-A matrícula e os materiais didácticos serán gratuítos para os funcionarios do corpo de mestres seleccionados ó abeiro desta orde.</p>
<p>Quinto.-A solicitude para tomar parte no curso dirixirase ó director xeral de Ordenación Educativa e de Formación Profesional da Consellería de Educación e Ordenación Universitaria, San Lázaro 107, 15771 Santiago de Compostela, segundo o modelo do anexo II, e presentarase persoalmente ou por calquera dos medios establecidos no artigo 38.4º da Lei 30/1992, de réxime xurídico das administracións públicas e do procedemento administrativo común, no prazo de 15 días naturais a partir do día seguinte á publicación desta orde.</p>
<p>Xuntaráselle á solicitude:</p>
<p>-Documentos acreditativos, orixinais ou copias compulsadas ou cotexadas, dos méritos alegados dos recollidos no baremo que figura no anexo III.</p>
<p>-Folla de servicios, debidamente cuberta, pechada na data de publicación desta convocatoria.</p>
<p>-Fotocopia compulsada da credencial de estar suprimido, se é o caso.</p>
<p>-Declaración xurada das especialidades que posúe.</p>
<p>Sexto.-Este curso de especialización a distancia non dará lugar á concesión de licencias por estudios (modalidade 3).</p>
<p>Sétimo.-A selección dos solicitantes será realizada por unha comisión que presidirá o subdirector xeral de Ordenación Educativa ou persoa en quen delegue e da que formarán parte:</p>
<p>-Catro membros da inspección educativa.</p>
<p>-Catro asesores técnico-pedagóxicos da especialidade de educación infantil destinados en centros de formación continuada do profesorado.</p>
<p>-Actuará como secretario un funcionario da dirección xeral, con voz e sen voto.</p>
<p>Poderán asistir ás sesións da comisión, con voz e sen voto, un representante de cada unha das organizacións sindicais con representación na mesa sectorial de persoal docente.</p>
<p>Oitavo.-A selección dos aspirantes farase de acordo cos seguintes criterios :</p>
<p>1. En primeiro lugar, o profesorado ó que se lle suprimiu o seu posto de traballo e non conte con novo destino definitivo e que non estea habilitado para imparti-las seguintes especialidades da LOXSE: audición e linguaxe, pedagoxía terapéutica, inglés, educación física e educación musical.</p>
<p>2. En segundo lugar, o profesorado con destino provisional ou definitivo e que non estea habilitado para imparti-las seguintes especialidades da LOXSE: audición e linguaxe, pedagoxía terapéutica, inglés, educación física e educación musical.</p>
<p>Noveno.-Resérvase un 70 por 100 das prazas do curso para o profesorado incluído no apartado 1 do punto oitavo, un 20 por 100 para o profesorado con destino provisional e un 10 por 100 para o que ten destino definitivo, dos recollidos no apartado 2 do punto oitavo.</p>
<p>No suposto de quedaren prazas vacantes do colectivo mencionado no apartado 1 do punto oitavo, acumularanse ó colectivo do profesorado con destino provisional, e de haber vacantes neste, ó profesorado con destino definitivo.</p>
<p>Décimo.-A valoración dos méritos dos solicitantes seleccionados en aplicación dos criterios prioritarios sinalados no apartado anterior, realizarase de acordo co baremo que figura no anexo III.</p>
<p>No caso de se produciren empates no total das puntuacións, estes resolveranse atendendo sucesivamente á maior puntuación en cada un dos apartados do baremo, pola orde na que aparecen nel. A continuación desempatará o número de rexistro persoal máis baixo, e se é o caso, ano de oposición e número de lista. De resultar necesario, utilizarase como último criterio de desempate a orde do primeiro apelido determinada no sorteo realizado de conformidade co establecido no apartado cuarto da Resolución do 5 de maio de 1997 (DOG do 16).</p>
<p>Décimo primeiro.-Finalizada a selección, a comisión elevaralla ó director xeral de Ordenación Educativa e de Formación Profesional, para a súa resolución provisional, e exporase nos taboleiros da consellería e das delegacións provinciais, con expresión da puntuación obtida polos solicitantes preseleccionados.</p>
<p>Décimo segundo.-Dentro dos cinco días naturais seguintes á exposición da resolución provisional da selección á que se refire o punto anterior, os solicitantes poderán presentar diante da Dirección Xeral de Ordenación Educativa e de Formación Profesional as reclamacións oportunas.</p>
<p>No mesmo prazo os solicitantes que resulten preseleccionados, así como os reservas, deberán presentar na dirección xeral de Ordenación Educativa e de Formación Profesional da Consellería de Educación e Ordenación Universitaria ou por calquera dos medios establecidos no artigo 38.4º da Lei 30/1992, de réxime xurídico das administracións públicas e do procedemento administrativo común, a documentación que en cada caso se solicite nesa resolución provisional.</p>
<p>Transcorrido o prazo de reclamacións, e dentro dos cinco días naturais seguintes, a comisión resolverá as reclamacións, comprobará a documentación presentada polos solicitantes preseleccionados e os reservas e proporalle ó director xeral de Ordenación Educativa e de Formación Profesional a selección definitiva, que será publicada no taboleiro de anuncios da Consellería de Educación e Ordenación Universitaria e nos das delegacións provinciais.</p>
<p>Esta resolución definitiva esgotará a vía administrativa, polo que contra ela só procede recurso contencioso-administrativo, no prazo de dous meses desde a publicación do acto recorrido, e logo da comunicación previa da súa interposición perante o órgano que o dictou.</p>
<p>Décimo terceiro.-As baixas que por calquera causa se produzan entre os seleccionados antes de empeza-lo curso cubriranse cos aspirantes por orde de puntuación e respectando as porcentaxes establecidas no punto noveno.</p>
<p>Décimo cuarto.-Os mestres participantes nos cursos están obrigados a realizar tódalas actividades programadas do curso. O seu incumprimento en cada</p>
<p>unha das fases dará lugar á exclusión do curso, logo de informe do director deste, oído o interesado e coa conformidade do director xeral de Ordenación Educativa e de Formación Profesional.</p>
<p>Décimo quinto.-A cualificación global será apto ou non apto.</p>
<p>Décimo sexto.-A Consellería de Educación e Ordenación Universitaria expediralles diploma acreditativo ós participantes que superen o curso.</p>
<p>Décimo sétimo.-Autorízase a Dirección Xeral de Ordenación Educativa e de Formación Profesional para dicta-las normas que considere oportunas para o desenvolvemento e interpretación da presente orde.</p>
<p>Décimo oitavo.-A presente disposición entrará en vigor o día seguinte ó da súa publicación no DOG.</p>
<p>Santiago de Compostela, 23 de maio de 1997.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>ANEXO I</p>
<p>Curso de especialización en educación infantil.</p>
<p>Número de participantes: 180.</p>
<p>Datas de celebración: ó longo do curso 1997-1998.</p>
<p>I. O curso terá dúas partes: teórico-práctica e práctica.</p>
<p>Fase teórico-práctica: realizarase segundo a modalidade a distancia.</p>
<p>Esta fase teórico-práctica será de 400 horas.</p>
<p>Fase práctica: realizarase nos centros de destino, asistidos e asesorados por un titor da UNED, durante o curso 1997-1998. A duración desta fase será de 100 horas.</p>
<p>Para acceder a esta fase é necesario supera-la fase teórico-práctica.</p>
<p>II. Avaliación.</p>
<p>Cada un dos módulos que integran os contidos da fase teórico-práctica será avaliado independentemente. A superación desta fase implicará ter aprobadas as avaliacións correspondentes a cada un destes módulos.</p>
<p>A fase práctica superarase globalmente. Ó longo dela deberanse presenta-los traballos que se indiquen ó comezo. A avaliación terá en conta o informe do director ou directora do curso e unha memoria final que terá que ser entregada por cada alumno e avaliada polos responsables do curso.</p>
<p>ANEXO II</p>
<p>MODELO DE INSTANCIA</p>
<p>O/A funcionario/a do corpo de mestres do que se especifican a continuación os datos:</p>
<p>-Datos persoais:</p>
<p>Apelidos</p>
<p>Nome DNI</p>
<p>Enderezo particular, nº.......</p>
<p>Teléfono Localidade CP</p>
<p>Provincia</p>
<p>-Datos profesionais:</p>
<p>Número de rexistro de persoal</p>
<p>Situación administrativa: propietario definitivo/suprimido/propietario provisional.</p>
<p>Nome do centro no que exerce</p>
<p>Enderezo</p>
<p>Localidade CP Provincia</p>
<p>Posto de traballo ó que está adscrito</p>
<p>Ciclo/s ou curso/s no/s que imparte docencia</p>
<p>Área/s que imparte</p>
<p>-Colectivo citado no apartado oitavo no que está incluído:</p>
<p>Solicita tomar parte no curso de especialización de educación infantil, na modalidade de educación a distancia, convocado por Orde do 23 de maio de 1997 e declara baixo a súa responsabilidade seren certos tódolos datos que se indican.</p>
<p>Data e sinatura</p>
<p>Director Xeral de Ordenación Educativa e de Formación Profesional da Consellería de Educación e Ordenación Universitaria. Santiago de Compostela</p>
<p>ANEXO III</p>
<p>BAREMO</p>
<table><tbody><tr><td></td></tr>
<tr><td>Conceptos</td><td>Máximo
de puntos
por curso</td><td>Total
puntos
máximo</td><td>Documentos
xustificativos</td></tr>
<tr><td></td></tr>
</tbody></table>
<table><tbody><tr><td>Por cada ano de servicio como docente no nivel de educación infantil/primaria/EXB</td><td>0,75 puntos</td><td>Folla de servicios</td></tr>
<tr><td></td></tr>
<tr><td>Por ter exercido o dereito preferente no concurso de traslados convocado por Orde do 15 de outubro de 1996 (DOG do 4 de novembro)</td><td>1,75</td><td>Declaración xurada de ter exercido ese dereito preferente</td></tr>
<tr><td></td></tr>
<tr><td>Por realización de cursos de perfeccionamento en educación infantil convocados ou homologados pola Administración educativa</td><td>0,1 puntos por cada 10 horas de cursos de perfeccionamento</td><td>3</td><td>Fotocopias compulsadas dos certificados dos cursos de perfeccionamento nos que conste o número de horas</td></tr>
<tr><td></td></tr>
<tr><td>Por realización doutras actividades realacionadas coa especialidade solicitada preferentemente as que estean enmarcadas na programación xeral do centro</td><td>Ata 1,5</td><td>Xustificantes das actividades</td></tr>
<tr><td></td></tr>
<tr><td>Por publicacións, experiencias ou investigacións en relación coa especialidade solicitada</td><td>Ata 1,5</td><td>Exemplares con depósito legal das publicacións e xustificantes das experiencias ou investigacións</td></tr>
<tr><td></td></tr></tbody></table>
<p>4625</p>

