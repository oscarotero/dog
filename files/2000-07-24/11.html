---
date: '2000-07-24'
id: F83E
page: 11
number: 143
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 18 de xullo de 2000 pola que se regula a concesión de axudas para o
  desenvolvemento de programas de educación ambiental sobre o medio mariño.
range: Orde
url: 'https://www.xunta.gal/dog/Publicados/2000/20000724/AnuncioF83E_gl.html'
---
<p>A crecente preocupación pola deterioración dos ecosistemas mariños, sexa pola contaminación sexa pola explotación abusiva, debe levar a adopta-las medidas que posibiliten a recuperación deles. Dado que, nunha grande parte, o éxito de tales medidas depende da concienciación colectiva, polo que supón de cambio de actitudes e de esixencias sobre as institucións, é conveniente apoiar aquelas accións destinadas a lograr un maior grao de coñecemento do medio ambiente mariño e de concienciación sobre a necesidade de lograr unha explotación non destructiva compatible coa renovación dos recursos. Polo que,</p>
<p>DISPOÑO:</p>
<p>Artigo 1º.-Obxecto.</p>
<p>Convocar axudas para o desenvolvemento de programas de educación ambiental sobre o medio mariño, conforme as normas contidas na presente orde garantindo os preceptos legais de igualdade, concorrencia e publicidade.</p>
<p>As axudas, polo importe global de quince millós de pesetas (15.000.000 ptas.) concederanse con cargo á partida orzamentaria 12. 04. 480.0 do programa 342.A do proxecto de orzamentos da Comunidade Autónoma de Galicia para o ano 2000.</p>
<p>Artigo 2º.-Fins.</p>
<p>As actividades que poderán acollerse a estas axudas serán aquelas que teñan por finalidade:</p>
<p>1. Realización de xornadas, cursos, seminarios e encontros de estudio, exposicións, proxeccións audiovisuais e outras actividades sobre o medio mariño ou a súa problemática ambiental dirixidas a pescadores e/ou á poboación en xeral.</p>
<p>2. Publicación en formato impreso, audiovisual ou multimedia de orixinais de material didáctico ou de divulgación sobre o medio mariño, dirixidos á educación ambiental, incluída a súa preparación e elaboración sempre que a súa finalidade sexa a distribución gratuíta entre o público.</p>
<p>Ós beneficiarios poderalles ser concedida a axuda, soamente para unha das finalidades descritas anteriormente.</p>
<p>Artigo 3º.-Beneficiarios.</p>
<p>Poderán ser beneficiarios das axudas:</p>
<p>1. As confrarías de pescadores e organizacións de productores pesqueiros recoñecidas.</p>
<p>2. As entidades que teñan como fin a defensa da natureza e estean inscritas no rexistro existente para tal efecto na Xunta de Galicia.</p>
<p>3. Outras entidades culturais sen fin de lucro.</p>
<p>4. As persoas físicas se a solicitude é para a finalidade prevista no artigo 2.2º.</p>
<p>Tódolos beneficiarios relacionados anteriormente deberán te-lo seu enderezo social, no caso das entidades, ou particular, no caso de persoas físicas, no</p>
<p>ámbito territorial da Comunidade Autónoma de Galicia.</p>
<p>Artigo 4º.-Contía e límites de axuda.</p>
<p>As axudas concederanse para as distintas finalidades nas contías e cos límites máximos que se indican:</p>
<p>1. Para a finalidade prevista no artigo 2.1º, os gastos derivados da organización, honorarios de conferenciantes e profesorado, realización de material expositivo, aluguer de equipos e material, realización de material de divulgación do propio acto e outros correspondentes á actividade, excluídos os de adquisición de material inventariable, ata un 80% do orzamento cun máximo de 1.500.000 ptas.</p>
<p>2. Para a finalidade prevista no artigo 2.2º, os gastos derivados da preparación do material, como fotografías, ilustracións, e outros necesarios para a elaboración da unidade que se propoñan na memoria de solicitude, os de imprensión ou duplicación, excluídos os de adquisición de material inventariable, ata a totalidade do orzamento cun máximo de 1.000.000 de ptas.</p>
<p>Artigo 5º.-Compatibilidade da axuda.</p>
<p>A percepción desta axuda poderá ser compatible con calquera outra que concedan as diversas administracións públicas para a mesma finalidade, sempre que o conxunto das mesmas non supere as limitacións porcentuais establecidas na disposición cuarta desta orde.</p>
<p>Toda alteración das condicións tidas en conta para a concesión da subvención e en todo caso a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais agás o establecido no parágrafo anterior, poderá dar lugar á modificación da resolución de concesión.</p>
<p>Artigo 6º.-Presentación das solicitudes.</p>
<p>As solicitudes axustaranse ó modelo que figura como anexo da presente orde, debendo ser presentadas nos rexistros das delegacións territoriais da Consellería de Pesca, Marisqueo e Acuicultura, ou por calquera dos medios establecidos no artigo 38.4º da Lei 30/1992, do 26 de de novembro, de réxime xurídico das administracións públicas e do procedemento administrativo común.</p>
<p>Artigo 7º.-Prazo de presentación de solicitudes.</p>
<p>O prazo para a presentación de solicitudes será de 30 días naturais contados a partir do seguinte ó da publicación desta orde no Diario Oficial de Galicia.</p>
<p>Artigo 8º.-Documentación.</p>
<p>Xunto coa solicitude deberá presentarse a seguinte documentación:</p>
<p>1. Fotocopia compulsada do DNI do solicitante.</p>
<p>2. Ademais:</p>
<p>a) Fotocopia compulsada dos estatutos da persoa xurídica ou sociedade.</p>
<p>b) Certificacion do órgano competente na que se especifique o acordo polo que se concede autorización para face-la solicitude ó asinante dela. Se actuase</p>
<p>en virtude de atribucións fixadas nos estatutos, indicarase así na solicitude, citando a disposición que recolle a competencia.</p>
<p>c) Certificación do órgano competente na que se acredite o desempeño actual do cargo.</p>
<p>3. Fotocopia da tarxeta de identificación fiscal, ou NIF, segundo se trate de persoas xurídicas ou físicas.</p>
<p>4. Fotocopia compulsada do documento que acredite a inscrición no rexistro de asociacións, se é o caso.</p>
<p>5. Certificación bancaria na que conste o titular, o número de conta e as claves do banco e da sucursal, así como o enderezo desta, para efectos do pagamento da axuda.</p>
<p>6. Memoria que conteña unha descrición detallada do programa de actividades, do calendario, do persoal, dos medios necesarios, do material educativo e calquera outro aspecto que se considere de interese.</p>
<p>7. Plan económico indicando a parte que correponde a recursos propios da entidade solicitante e cál a axudas percibidas ou solicitadas para o mesmo fin procedentes de calquera administración, estatal, autonómica, local ou institucional.</p>
<p>Os solicitantes que xa tiveran presentadas solicitudes no ano 1999 quedarán eximidos de presenta-la documentación dos puntos 1, 2, 3, 4 e 5, debendo presentar unha certificación do órgano competente na que se indique que non se modificaron en absoluto as circunstancias existentes desde entonces.</p>
<p>Artigo 9º.-Tramitación e resolución.</p>
<p>Unha vez recibidas as instancias e a documentación, estas serán examinadas polas seccións de Formación Pesqueira e Investigación das delegacións territoriais da Consellería de Pesca, Marisqueo e Acuicultura, as cales se observan algunha deficiencia concederán ó solicitante un prazo de 10 días para emenda-las consonte o artigo 71 da Lei 30/1992, modificada pola Lei 4/1999. Transcorrido este prazo sen que se producira a enmenda o expediente terase por desistido da súa petición, logo da súa resolución.</p>
<p>Efectuadas as comprobacións e estudios pertinentes, formularase a correspondente proposta de resolución que conterá unha relación dos solicitantes para os que se propón a concesión de subvencións e a contía, así coma daqueles para os que se propón a denegación da subvención solicitada.</p>
<p>A dita proposta elevarase ó conselleiro de Pesca, Marisqueo e Acuicultura, quen dictará a pertinente resolución de concesión ou denegación da axuda, tendo en conta as prioridades e limitacións establecidas nesta orde, no prazo máximo de catro meses contados desde o inicio do prazo para a presentación de solicitudes. Trancorrido o dito prazo sen que se dictara resolución expresa, as solicitudes quedáran desestimadas. Contra a dita resolución que pon fin á vía administrativa, os interesados poderán interpoñer recurso potestativo de revisión perante o conselleiro de Pesca, Marisqueo e Acuicultura, no prazo dun mes a partir do día seguinte ó da súa notificación e segundo o disposto nos artigos 116 e 117 da Lei 4/1999, de modificación da Lei 30/1992, do 26 de novembro, ou recurso contencioso-administrativo</p>
<p>ante o órgano xurisdiccional contencioso administrativo competente no prazo de dous meses, contados a partir do día seguinte ó da notificación da resolución, de conformidade co disposto na Lei 29/1998 do 13 de xullo, reguladora da xurisdicción contencioso-administrativa.</p>
<p>Consonte o establecido no artigo 78.3º da Lei de réxime financeiro e orzamentario, texto refundido aprobado polo Decreto lexislativo 1/1999, do 7 de outubro, segundo modificación realizada polo artigo 6 da Lei 8/1999, de medidas fiscais e orzamentarias e de función pública e actuación administrativa, delégase no delegado territorial correspondente a resolución destas axudas.</p>
<p>Artigo 10º.-Criterios obxectivos de prioridade.</p>
<p>1. Para establece-las prioridades teranse en conta os seguintes criterios:</p>
<p>a) Terán preferencia as solicitudes presentadas polas entidades que realicen actividades que teñan como tema os océanos e a súa conservación ou a pesca responsable.</p>
<p>b) Terán preferencia as solicitudes presentadas polas entidades do sector pesqueiro sobre as demais, e as entidades para a defensa da natureza sobre o resto de peticionarios.</p>
<p>c) Terán preferencia as solicitudes presentadas para as finalidades previstas no artigo 2º.1.</p>
<p>No caso de igualdade de condicións valorarase a orixinalidade da actividade obxecto da axuda e o interese para a zona na que se vaia realizar.</p>
<p>2. O conselleiro de Pesca, Marisqueo e Acuicultura á vista das solicitudes presentadas, distribuirá a contía global consignada no concepto orzamentario entre as delegacións territoriais.</p>
<p>Artigo 11º.-Prazo de realización.</p>
<p>O prazo no que debe ser realizada a actividade axudada será fixado na resolución de concesión de axuda, sen que en ningún caso poida exceder do 31 de decembro do ano 2000.</p>
<p>Cando o beneficiario considere que non pode remata-lo proxecto dentro do prazo sinalado, antes de rematar este poderá solicitar unha prórroga, expoñendo as razóns polas que non pode cumprir co devandito prazo, e presentando unha pequena memoria na que se especifique o grao de realización da actividade axudada.</p>
<p>O delegado territorial dictará resolución pola que se aprobe ou denegue a prórroga solicitada; no caso de que sexa aprobada non poderá exceder de dous meses a partir do remate do prazo establecido na resolución de concesión da axuda. O incumprimento do prazo de execución dará lugar á revogación da concesión da axuda.</p>
<p>Artigo 12º.-Control das actividades obxecto das axudas.</p>
<p>Os beneficiarios das axudas quedarán suxeitos tanto ás actuacións de comprobación que acorde a Consellería de Pesca, Marisqueo e Acuicultura, como ás de control financeiro que lle correspondan á Intervención Xeral da Comunidade Autónoma e ás previstas na lexislación do Consello de Contas e do Tri</p>
<p>bunal de Contas. É obriga do beneficiario facilitar toda a información que sexa requirida por estes organismos para as súas funcións de fiscalización e control do destino das axudas.</p>
<p>A Consellería de Pesca, Marisqueo e Acuicultura reserva para si a facultade de realiza-las comprobacións, inspeccións e controis que considere oportunos, verificando o cumprimento da finalidade da axuda. Para tal fin, o beneficiario deberá comunicar por escrito as datas e horas de realización das actividades obxecto de axuda con prazo suficiente para poder efectua-las comprobacións que se consideren oportunas.</p>
<p>No suposto de que unha vez notificada a resolución de concesión houbera algunha variación no calendario, nos prazos de execución da actividade sinalados na memoria de solicitude, ou calquera outra modificación, será comunicada á delegación territorial coa antelación suficiente para que poida realiza-las comprobacións que considere necesarias, para efectos de aprobar ou denega-la devandita modificación.</p>
<p>As delegacións territoriais establecerán as medidas necesarias, para efectos de face-la comprobación efectiva da realización das finalidades obxecto da axuda.</p>
<p>Artigo 13º.-Pagamento das axudas.</p>
<p>O pagamento tramitarase previa xustificación da execución do proxecto no prazo sinalado, ou o que resultase como consecuencia da prórroga concedida, para tal efecto o beneficiario deberá presentar na delegación territorial correspondente e dentro do prazo dun mes, a seguinte documentación por duplicado ( orixinal e fotocopia ):</p>
<p>a) Memoria sinxela de realización da actividade indicando datas de realización, número de asistentes e outros aspectos de interese, á que se xuntará documentación relacionada coa actividade, tal como programas, folletos, notas de prensa e outros.</p>
<p>b) Facturas por duplicado dos orixinais ou fotocopias compulsadas, dos gastos realizados, xunto cunha relación delas cos importes agrupados polos conceptos que se describiron na memoria de solicitude. No caso de pagamentos de salarios, gratificacións, etc., deberá consta-la retención correspondente polo IRPF e xustificación do seu ingreso na Facenda.</p>
<p>c) Declaración responsable na que se expresen as axudas solicitadas, concedidas ou percibidas para o mesmo fin por calquera organismo estatal, autonómico, local ou institucional.</p>
<p>d) Certificación expedida pola Consellería de Economía e Facenda acreditativa de que o beneficiario non ten pendente de pagamento ningunha débeda, por ningún concepto coa Administración pública da Comunidade Autónoma.</p>
<p>e) Certificación, expedida polo órgano competente, acreditativa de que o beneficiario se encontra ó corrente das súas obrigas tributarias estatais e autonómicas e da Seguridade Social.</p>
<p>Se a actividade axudada correspondese á fixada no artigo 2º.2, entregarase, ademais do establecido no parágrafo anterior, un exemplar orixinal ou unha</p>
<p>copia equivalente do material realizado ou o 5% do número de exemplares editados no caso de que sexa impreso, cunha memoria que indique o seu destino e forma de distribución gratuíta, xustificando a dita distribución.</p>
<p>A Sección de Formación Pesqueira e Investigación de cada delegación territorial certificará a execución completa das actividades obxecto da axuda despois de realiza-las comprobacións oportunas.</p>
<p>Artigo 14º.-Outras condicións.</p>
<p>En toda a documentación publicada relacionada coas actividades obxecto da axuda farase constar a frase «Esta actividade foi realizada cunha axuda económica da Consellería de Pesca, Marisqueo e Acuicultura». Nos exemplares de distribución gratuíta farase constar impreso neles a frase «Exemplar gratuíto».</p>
<p>En relación cos orixinais que se realicen segundo o establecido no artigo 2º.2, que non leven consigo directamente a súa publicación ou realización, a Consellería de Pesca, Marisqueo e Acuicultura reserva para si o dereito de publicación ou de realización, durante un ano, contado desde a data de entrega do orixinal.</p>
<p>Artigo 15º.-Obriga de reintegro.</p>
<p>O beneficiario que incumpra as condicións de concesión da axuda está obrigado a reintegra-lo importe total ou parcial da axuda percibida, segundo corresponda, consonte o establecido no artigo 78.9º da Lei de réxime financeiro e orzamentario, texto refundido aprobado polo Decreto lexislativo 1/1999, do 7 de outubro, segundo modificación realizada polo artigo 6 da Lei 8/1999, de medidas fiscais e orzamentarias e de función pública e actuación administrativa.</p>
<p>Artigo 16.-Infraccións e sancións.</p>
<p>As actuacións dos beneficiarios en relación coas axudas obxecto desta orde están sometidas ó réxime de infraccións e sancións do artigo 79 da Lei de réxime financeiro e orzamentario, texto refundido aprobado polo Decreto lexislativo 1/1999, do 7 de outubro, segundo modificación realizada polo artigo 6 da Lei 8/1999, de medidas fiscais e orzamentarias e de función pública e actuación administrativa.</p>
<p>Disposicións derradeiras</p>
<p>Primeira.-Facúltase a Dirección Xeral de Formación Pesqueira e Investigación para dicta-las resolucións necesarias para o desenvolvemento desta disposición.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 18 de xullo de 2000.</p>
<p>Amancio Landín Jaraiz</p>
<p>Conselleiro de Pesca, Marisqueo e Acuicultura</p>
<p>Director xeral de Formación Pesqueira e Investigación</p>
<p>Delegados territoriais da Consellería de Pesca, Marisqueo e Acuicultura na Coruña, Lugo e Pontevedra</p>

