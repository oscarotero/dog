---
date: '2000-07-24'
id: F82E
page: 11
number: 143
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 14 de xullo de 2000 pola que se convoca un concurso público de méritos
  para a selección de profesor ou profesora bolseiro de lingua, literatura e
  cultura galegas para as universidades de Murcia, do País Vasco, Autónoma de
  Barcelona, de Salamanca, de Cork, de Oxford (Queen's College), de Rennes
  II-Haute Bretagne, Nova de Lisboa, do Minho (Braga), de Varsovia, Freie
  Universität de Berlín, de Trier, Ruprecht-Karls de Heidelberg, de Birmingham,
  da República (Montevideo), de Padua e de Tubinga.
range: Orde
url: 'https://www.xunta.gal/dog/Publicados/2000/20000724/AnuncioF82E_gl.html'
---
<p>A promoción e o ensino da lingua galega é unha das competencias exclusivas que o Estatuto de autonomía de Galicia lle atribúe á Comunidade Autónoma galega.</p>
<p>A necesidade de actuar neses dous campos, sobre todo con relación ós galegos que viven fóra do noso país, recóllea a Lei 3/1983, de normalización lingüística, cando lle ordena ó Goberno galego que faga uso dos recursos que a Constitución española e mailo Estatuto de autonomía lle confiren para que os emigrantes galegos poidan dispoñer de servicios culturais e lingüísticos en lingua galega.</p>
<p>As actuacións tendentes á difusión da lingua, da literatura e da cultura galegas fóra de Galicia, especialmente nos ámbitos universitarios, permiten a súa presencia e o seu estudio en igualdade de condicións coas máis prestixiosas do mundo actual, facilitan o achegamento das comunidades de galegos e dos seus descendentes á nosa realidade lingüística e cultural, e contribúen ó potenciamento da imaxe de Galicia en xeral máis alá dos nosos límites xeográficos.</p>
<p>Para facer posible todo isto, a Consellería de Educación e Ordenación Universitaria asina convenios de colaboración con algunhas das principais universidades de España e do estranxeiro, convenios que posibilitan o ensino e a promoción da nosa lingua e da nosa cultura nesas institucións universitarias.</p>
<p>Ante a posible carencia dentro das propias universidades de persoal cualificado para levar a cabo ese labor, tense en conta a existencia de profesores bolseiros de lingua, literatura e cultura galegas, que contan ademais, por parte das entidades universitarias, co apoio necesario para completa-lo proceso da súa formación docente. Na procura deste profesorado, a Consellería de Educación e Ordenación Universitaria colabora no proceso de selección e efectúalles ás universidades as correspondentes propostas.</p>
<p>En consecuencia,</p>
<p>DISPOÑO:</p>
<p>Artigo 1º.-Obxecto.</p>
<p>Convócase un concurso público de méritos para a selección dun profesor ou profesora bolseiro de lingua, literatura e cultura galegas en cada unha das seguintes universidades: de Murcia, do País Vasco, Autónoma de Barcelona, de Salamanca, de Cork, de Oxford (Queen's College), de Rennes II-Haute Bretagne, Nova de Lisboa, do Minho (Braga), de Varsovia, Freie Universität de Berlín, de Trier, Ruprecht-Karls de Heidelberg, de Birmingham, da República (Montevideo), de Padua e de Tubinga.</p>
<p>Artigo 2º.-Suxeitos.</p>
<p>1. Poderán participar neste concurso as persoas que teñan nacionalidade española e posúan algunha das seguintes titulacións:</p>
<p>-Licenciadas en filoloxía galega.</p>
<p>-Licenciadas nas subseccións de galego-portugués de filoloxía hispánica ou galaico-portuguesa de filoloxía románica.</p>
<p>2. Quedan excluídas aquelas persoas que, reunindo estes requisitos, exerceron xa como profesor ou profesora bolseiro de lingua, literatura e cultura galegas continuadamente durante os catro anos académicos anteriores ó actual 1999/2000.</p>
<p>Artigo 3º.-Duración.</p>
<p>1. O período de actuación de cada un dos mencionados profesor ou profesora bolseiro abranguerá:</p>
<p>-Na Universidade da República (Montevideo): a totalidade do ano académico 2000.</p>
<p>-Nas demais universidades: ata o 31 de agosto do ano 2001.</p>
<p>A concesión deste inicial período de actuación poderase ir renovando, sucesivamente, para un novo ano académico (segundo o calendario da universidade), ata completar unha estadía total máxima de cinco nesa institución universitaria, sempre que esta circunstancia non contraveña o que dispón a normativa de cada unha das universidades receptoras en canto á estadía de profesores bolseiros.</p>
<p>2. Para cada unha desas renovacións anuais, o profesor ou profesora bolseiro deberá reunir, no penúltimo mes do correspondente ano académico, os seguintes requisitos:</p>
<p>-Ter presentada na Dirección Xeral de Política Lingüística da Consellería de Educación e Ordenación Universitaria a memoria-resumo do ano académico que remata (co visto e prace da universidade).</p>
<p>-Contar con informes favorables á renovación, tanto da universidade coma da Dirección Xeral de Política Lingüística da Consellería de Educación e Ordenación Universitaria.</p>
<p>3. Se algún dos profesores ou profesoras bolseiros seleccionados desempeñase xa anteriormente esa función na mesma ou noutra universidade, no cómputo do período máximo ó que se aludiu anteriormente deberase incluí-lo número de anos académicos completos transcorridos na anterior situación.</p>
<p>4. No caso de que algunha das persoas seleccionada posúa a condición de funcionario, terá que pedir e obter, do organismo pertinente -no prazo máximo de dez días, contados a partir do da notificación da resolución definitiva-, a correspondente resolución sobre a súa situación funcionarial (excedencia, servicios especiais, comisión de servicios, licencia de estudios...).</p>
<p>Artigo 4º.-Actividade.</p>
<p>Os referidos profesores ou profesoras bolseiros encargaranse da programación e da organización das necesarias actividades de difusión e promoción da lingua, da literatura e da cultura galegas (non só na universidade senón tamén dentro do seu ámbito de influencia), e impartirán a docencia desas materias. En todo caso, a súa dedicación académica e maila consideración dentro da universidade axustaranse á normativa da propia institución docente.</p>
<p>Artigo 5º.-Dotación económica.</p>
<p>1. A dotación correspondente ós mencionados profesores e profesoras bolseiros financiarase con cargo á subvención que a Consellería de Educación e Ordenación Universitaria lle outorgue a cada unha das universidades para levar a cabo as accións de docencia, difusión e promoción da lingua, da literatura e da cultura galegas especificadas nos convenios respectivos.</p>
<p>2. En consecuencia, será a propia universidade a que lle faga efectivo o importe da citada dotación, de acordo coa contía que para cada ano se determine.</p>
<p>3. Esta contía anual para o actual 2000 será de 2.200.000 pesetas nunha universidade española e de 2.500.000 pesetas nunha universidade do estranxeiro (3.000.000 na de Oxford-Queen's College). No caso de que o profesor bolseiro fose funcionario e conservase a súa retribución como tal, as contías respectivas serán de 800.000 pesetas nunha universidade española e de 1.100.000 pesetas nunha universidade do estranxeiro.</p>
<p>4. Nesa contía considéranse incluídos tódolos conceptos (viaxes, residencia, etc.).</p>
<p>Artigo 6º.-Solicitudes e documentación.</p>
<p>1. As persoas interesadas presentarán a solicitude no rexistro xeral da Consellería de Educación e Ordenación Universitaria, ou por calquera das formas previstas no artigo 38 da Lei 30/1992, de réxime xurídico das administracións públicas e do procedemento administrativo común. Utilizarán o formulario de solicitude que figura como anexo a esta orde e achegarán cando menos a seguinte documentación:</p>
<p>-Fotocopia compulsada do DNI.</p>
<p>-Fotocopia compulsada do título ou títulos de licenciado (ou da acreditación de telo solicitado).</p>
<p>-Certificado de estudios (orixinal ou fotocopia compulsada).</p>
<p>-Currículum vitae e xustificantes de tódolos méritos alegados.</p>
<p>-Declaración xurada de non estar en situación de servicio activo como funcionario, ou ben, no caso de</p>
<p>o estar, indicación do corpo ó que pertence, acompañada entón dunha fotocopia compulsada do título administrativo e dunha folla de servicios cerrada no día de publicación desta orde no Diario Oficial de Galicia.</p>
<p>-Escrito, asinado polo solicitante, que conteña unha explicación dos motivos da presentación da solicitude e mais un proxecto de traballo concretado para a universidade que se solicite (mínimo de 10 folios).</p>
<p>2. Cada solicitante poderá optar a ser profesor ou profesora bolseiro nun máximo de cinco universidades.</p>
<p>Artigo 7º.-Prazo de presentación.</p>
<p>1. O prazo de presentación das solicitudes será de vinte días naturais, contados a partir do seguinte ó da publicación desta orde no Diario Oficial de Galicia.</p>
<p>2. Os defectos nas solicitudes notificaránselles ós interesados e daráselles un prazo de dez días para que emenden os erros ou as omisións. Transcorrido ese prazo, e se non se producise a emenda, as peticións arquivaranse sen máis trámite.</p>
<p>Artigo 8º.-Órgano informante.</p>
<p>As solicitudes e a documentación acreditativa examinaraas unha comisión presidida polo director xeral de Política Lingüística e composta polos seguintes membros:</p>
<p>-O subdirector xeral de Promoción e Ensino da Lingua Galega.</p>
<p>-O xefe do servicio de Plans e Programas do Ensino da Lingua Galega.</p>
<p>-Por parte de cada universidade, o seu representante (ou persoa na que delegue) ante a Consellería de Educación e Ordenación Universitaria para todo o relacionado co convenio asinado entre ámbalas dúas entidades.</p>
<p>-Un funcionario da Dirección Xeral de Política Lingüística, que actuará de secretario con voz pero sen voto.</p>
<p>Artigo 9º.-Criterios de valoración.</p>
<p>1. Para levar a cabo o seu traballo a comisión valorará os aspectos recollidos no anexo I.</p>
<p>2. En calquera momento a comisión poderá convocar para unha entrevista ós solicitantes que coide oportuno.</p>
<p>Artigo 10º.-Resolución.</p>
<p>1. Rematado o seu traballo, a comisión presentaralle un informe ó conselleiro de Educación e Ordenación Universitaria, o cal resolverá e lle trasladará a proposta a cada unha das universidades. A aceptación por parte de cada universidade determinará a condición de profesor ou profesora bolseiro.</p>
<p>2. O prazo máximo para resolve-la convocatoria será de catro meses, contados a partir da data de publicación desta orde no Diario Oficial de Galicia.</p>
<p>3. As solicitudes consideraranse desestimadas de non quedar resolta a convocatoria no prazo máximo de catro meses, contados a partir da data de publicación desta orde no Diario Oficial de Galicia.</p>
<p>4. A antes mencionada resolución poralle fin á vía administrativa e notificaráselles ós solicitantes. Contra</p>
<p>ela poderán interpoñer recurso potestativo de reposición perante o conselleiro de Educación e Ordenación Universitaria, no prazo dun mes a partir do día seguinte ó da notificación, segundo o disposto nos artigos 116 e 117 da Lei 4/1999, de modificación da Lei 30/1992, de réxime xurídico das administracións públicas e do procedemento administrativo común, ou ben directamente recurso contencioso-administrativo, no prazo de dous meses, perante o Tribunal Superior de Xustiza de Galicia.</p>
<p>Artigo 11º</p>
<p>A resolución acerca da selección do profesor ou profesora bolseiro correspondente á universidade de Tubinga estará condicionada á sinatura previa do convenio entre a Consellería de Educación e Ordenación Universitaria e esa universidade.</p>
<p>Disposición derradeira</p>
<p>1. Facúltase o director xeral de Política Lingüística para dictar, no ámbito das súas competencias, as resolucións precisas para o desenvolvemento desta orde.</p>
<p>2. Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 14 de xullo de 2000.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>ANEXO I</p>
<p>1. Formación:</p>
<p>1.1. Polo título de doutor: 2 puntos.</p>
<p>1.2. Por cada licenciatura, ou título declarado legalmente equivalente, distinto do esixido: 0,5 puntos (ata un máximo de 2).</p>
<p>1.3. Asistencia a actividades de formación: ata 2 puntos.</p>
<p>2. Actividade xeral:</p>
<p>2.1. Impartición de cursos, conferencias, relatorios, etc.: ata 2 puntos.</p>
<p>2.2. Organización de actividades de difusión e promoción: ata 1 punto.</p>
<p>2.3. Publicacións: ata 2 puntos.</p>
<p>2.4. Docencia no ensino regulado: ata 2 puntos.</p>
<p>3. Experiencia e coñecemento da universidade solicitada, do país ou Comunidade Autónoma no que se asenta, e do idioma ou idiomas propios (distintos do castelán):</p>
<p>3.1. Experiencia como profesor bolseiro de lingua, literatura e cultura galegas: 1 punto por ano académico completo ou parte del (ata un máximo de 3).</p>
<p>3.2. Experiencia na organización de actividades de difusión e promoción da lingua, da literatura e da cultura galegas, tanto na propia universidade coma entre as colectividades galegas próximas: ata 2 puntos.</p>
<p>3.3. Coñecemento do país, ou da Comunidade Autónoma, e da súa situación sociocultural: ata 1 punto.</p>
<p>3.4. Coñecemento do idioma ou idiomas propios: ata 1 punto.</p>
<p>4. Interese do proxecto de traballo: ata 5 puntos.</p>
<p>5. Adecuación ó posto de traballo: ata 5 puntos.</p>
<p>Debe entenderse unicamente o relacionado coa lingua, coa literatura e coa cultura galegas.</p>

