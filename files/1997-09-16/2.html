---
date: '1997-09-16'
id: A7F2
page: 9
number: 178
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 12 de setembro de 1997 pola que se establece o réxime de funcionamento
  do comité preparatorio da Comisión de Acción Exterior da Xunta de Galicia.
range: Orde
url: 'https://www.xunta.gal/dog/Publicados/1997/19970916/AnuncioA7F2_gl.html'
---
<p>O Decreto 170/1997, do 3 de xullo, creou a Comisión de Acción Exterior da Xunta de Galicia, que no seu artigo 3 establece que os asuntos que teñan que ser debatidos por aquela sexan examinados con anterioridade polo seu comité preparatorio. Este órgano terá como misión encamiña-las liñas de actuación exterior dos diferentes departamentos e organismos da Administración autonómica, para a súa elevación á comisión e avalia-los proxectos, programas e propostas das que serán responsables da súa execución as distintas unidades sectoriais.</p>
<p>Tanto o devandito artigo como a disposición derradeira primeira do mesmo decreto facultan o conselleiro da Presidencia e Administración Pública para determina-la composición e o réxime interior do comité, segundo as pautas nel fixadas previamente. A presente orde dálle cumprida resposta a ese mandato do Consello da Xunta, tendo en conta a experiencia acumulada no ámbito da acción exterior autonómica, o respecto á lealdade constitucional ó que se deben tódalas administracións españolas e a necesidade de intensifica-la coordinación entre os departamentos afectados.</p>
<p>En consecuencia, no exercicio das devanditas previsións e das atribucións que me confiren os artigos 34 e concordantes da Lei 1/1983, do 22 de febreiro, reguladora da Xunta e do seu presidente.</p>
<p>DISPOÑO:</p>
<p>Artigo 1º</p>
<p>Por medio da presente orde establécese a composición e réxime interior do Comité de Acción Exterior da Xunta de Galicia, preparatorio dos asuntos dos que teña que entende-la comisión creada polo Decreto 170/1997, do 3 de xullo.</p>
<p>Artigo 2º</p>
<p>O comité estará presidido polo conselleiro da Presidencia e Administración Pública, actuando como secretario o secretario xeral de Relacións coa Unión Europea e Acción Exterior, que tamén será membro de pleno dereito deste, quedando integrado ademais polos seguintes compoñentes permanentes:</p>
<p>-Secretario xeral de Presidencia</p>
<p>-Secretario xeral de Relacións coas Comunidades Galegas</p>
<p>-Secretario xeral para o Turismo</p>
<p>-Director xeral de Comercio</p>
<p>-Director do Instituto Galego de Promoción Económica</p>
<p>Artigo 3º</p>
<p>Os departamentos que deban someter asuntos á Comisión de Acción Exterior, segundo o establecido polo artigo 1 do decreto de referencia ou polas directrices que aquela aprobase, remitiranlle as súas propostas con toda a documentación necesaria e os estudios e informes precisos ó secretario do comité. Este daralle conta das propostas ó seu presidente, quen determinará a súa inclusión na orde do día e a data da convocatoria, a teor do número e a entidade dos asuntos propostos.</p>
<p>Artigo 4º</p>
<p>As convocatorias do presidente do comité serán cursadas directamente polo seu secretario a tódalas autoridades que o integran, con polo menos dez días hábiles de antelación, que poderán reducirse á meta</p>
<p>de no caso de urxencia. Xunto coa convocatoria incluirase a orde do día e a documentación anexa de rigor.</p>
<p>Artigo 5º</p>
<p>O presidente do comité poderá invitar á reunión a outras autoridades autonómicas que puidesen resultar interesadas pola natureza dos puntos que se van debater, para que expoñan o seu parecer sobre estes. Do mesmo xeito poderá autoriza-la presencia de funcionarios cualificados e expertos sobre os temas que se vaian tratar.</p>
<p>Artigo 6º</p>
<p>O secretario do comité levantará acta da reunión, que lle será remitida ó presidente da Xunta na súa calidade de presidente da Comisión de Acción Exterior.</p>
<p>Artigo 7º</p>
<p>Os asuntos debatidos polo comité deberán contar coa aprobación da Comisión de Acción Exterior para a súa execución efectiva.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ó establecido na presente orde.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 12 de setembro de 1997.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>6828</p>

