---
date: '2014-12-30'
id: CA05-191214-0001
page: 53704
number: 249
agency: Consellería de Traballo e Benestar
section: III. Outras disposicións.
title: >-
  ORDE do 18 de decembro de 2014 pola que se fixan os prezos privados
  correspondentes á prestación de servizos nas instalacións xuvenís e á
  expedición de carnés dirixidos á mocidade, xestionados pola Dirección Xeral de
  Xuventude e Voluntariado, durante o ano 2015.
range: Orde
url: >-
  https://www.xunta.gal/dog/Publicados/2014/20141230/AnuncioCA05-191214-0001_gl.html
---
<p>Dando cumprimento ao disposto na Lei 6/2003, do 9 de decembro, de taxas, prezos e exaccións reguladoras da Comunidade Autónoma de Galicia, procede establecer os prezos dos servizos prestados nos campamentos, albergues, residencias e demais instalacións xuvenís dependentes da Consellería de Traballo e Benestar, ata agora fixados pola Orde do 23 de decembro de 2013 (DOG nº 2, do 3 de xaneiro de 2014), así como establecer os prezos dos diferentes carnés dirixidos á mocidade que se expiden a través dos servizos de xuventude, casas da xuventude, oficinas TIVE e outras entidades colaboradoras.</p>
    <p>A Lei 6/2003 dispón no seu artigo 51 que a contía destes se acordará por orde da consellería correspondente, logo do informe favorable da Consellería de Facenda. Por todo iso,</p>
    <footer><p>DISPOÑO:</p></footer>
    <p>Artigo 1. <em>Obxecto</em></p>
    <p>1. Os prezos exixibles pola prestación de servizos e actividades en campamentos, albergues, residencias e demais instalacións de xuventude, xestionados pola Dirección Xeral de Xuventude e Voluntariado, da Consellería de Traballo e Benestar, son os que se fixan no anexo I desta orde.</p>
    <p>2. Os prezos relativos á expedición do carné xove, carnés de alberguista nas súas diferentes modalidades e carnés TIVE recóllense no anexo II. Estes prezos non serán aplicables ás persoas que acrediten unha discapacidade igual ou superior ao 33 %, que terán dereito á expedición gratuíta destes carnés. </p>
    <p>3. Estes prezos enténdense, se é o caso, co IVE incluído. A xestión destes prezos privados farase de acordo co disposto no artigo 52 da Lei 6/2003, do 9 de decembro.</p>
    <p>Artigo 2. <em>Condicións</em></p>
    <p>1. Os prezos recollidos no anexo I desta orde serán expostos nos taboleiros de anuncios de cada centro.</p>
    <p>2. Os grupos que usen unha instalación xuvenil terán preferencia para o uso de todas as súas dependencias. Non aboarán suplemento polo uso das pistas polideportivas descubertas, pero terán a obriga de aboar as tarifas establecidas no anexo I desta orde, pola utilización dos polideportivos cubertos ou calquera material que alí figure.</p>
    <p>3. Calquera material, incluído nesta orde que sexa usado polos grupos devolverase no mesmo estado en que lles foi cedido e reporase ao mesmo lugar en que estaba. Así mesmo, serán responsables tanto das deterioracións que se causen no material coma da responsabilidade civil en que puidesen incorrer por posibles danos a terceiros.</p>
    <p>Para o emprego do material que, pola súa especificidade, así o exixa os grupos deberán contar con persoal especializado e coas titulacións necesarias para a súa utilización.</p>
    <p>Os grupos deberán presentar no momento en que vaian facer uso de material que, pola súa especialidade, así o requira tanto o seguro que cubra a realización da actividade como a acreditación das titulacións referidas no parágrafo anterior.</p>
    <p>Artigo 3. <em>Desconto por familia numerosa</em></p>
    <p>Os/as membros de familia que teñan o título de familia numerosa poderán ter un desconto de ata un 50 % sobre os prezos relativos ás actividades promovidas pola Dirección Xeral de Xuventude e Voluntariado no programa Campaña de verán.</p>
    <p>Artigo 4. <em>Desconto por carné xove </em></p>
    <p>As persoas usuarias do carné xove poderán obter descontos de ata un 25 % nas actividades promovidas pola Dirección Xeral de Xuventude e Voluntariado. A porcentaxe de desconto aplicable en cada caso especificarase no folleto informativo de cada un dos programas e actividades que se leven a cabo.</p>
    <p>Disposición derrogatoria</p>
    <p>Queda derrogada a Orde do 23 de decembro de 2013 pola que se fixan os prezos privados correspondentes á prestación de servizos nas instalacións xuvenís e á expedición de carnés dirixidos á mocidade, xestionados pola Dirección Xeral de Xuventude e Voluntariado, durante o ano 2014.</p>
    <p>Malia o disposto no punto anterior, segue vixente o prezo do servizo (por praza e mes) nas residencias xuvenís para estudantes contido na alínea D do anexo I da Orde do 23 de decembro de 2013, durante o curso 2014/15.</p>
    <p>Disposición derradeira primeira</p>
    <p>Facúltase a persoa titular da Dirección Xeral de Xuventude e Voluntariado para ditar, no ámbito das súas competencias, as resolucións precisas para o desenvolvemento desta orde.</p>
    <p>Disposición derradeira segunda</p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 18 de decembro de 2014</p>
    <footer><p>Beatriz Mato Otero<br>Conselleira de Traballo e Benestar</p></footer>
    <footer><p>ANEXO I</p></footer>
    <p class="dog-titulo-nome">Prezos relativos á utilización e aos servizos prestados nos campamentos, albergues e residencias xuvenís titularidade da Consellería de Traballo e Benestar</p>
    <p>A. Pola utilización dos campamentos e albergues xuvenís durante a campaña de verán establécense os seguintes prezos por praza:</p>
    <p>A.1. En réxime de oferta concertada (dirixida a grupos).</p>
    <p>A.1.1. Campamentos:</p>
    <p>Tarifa en euros</p>
    <p>Por quenda de quince días 140</p>
    <p>Por quenda de doce días 113</p>
    <p>Por día 14</p>
    <p>A.1.2. Albergues e residencias:</p>
    <p>Por quincena 189</p>
    <p>Por día 20</p>
    <p>Estes prezos abranguen os seguintes servizos: o aloxamento, a alimentación en réxime de pensión completa, o uso das instalacións e material de conformidade co establecido no artigo 2.2 e 2.3, o consumo de auga, electricidade e combustible, agás o material de actividades que a entidade ou grupo vaia desenvolver na instalación.</p>
    <p>Os prezos regulados no parágrafo A.1.2 serán de aplicación, así mesmo, á ocupación en réxime de oferta concertada fóra do período da campaña de verán. </p>
    <p>Aqueles grupos que figuren inscritos no Rexistro da Secretaría Xeral Técnica da Consellería de Traballo e Benestar como entidades prestadoras de servizos sociais poderán obter un desconto de ata un 50 % sobre os prezos deste punto.</p>
    <p>A.2. En actividades promovidas pola Dirección Xeral de Xuventude e Voluntariado.</p>
    <p>A.2.1. Campamentos:</p>
    <p>Actividades náuticas (por quenda de doce días) 207</p>
    <p>Actividades náuticas (por quenda de oito días) 108</p>
    <p>Actividades educativas, culturais, de voluntariado, ao aire libre, ambientais<br>e lúdico-deportivas (por quenda de doce días) 176</p>
    <p>Actividades educativas, culturais, de voluntariado, ao aire libre, ambientais<br>e lúdico-deportivas (por quenda de oito días) 101</p>
    <p>Actividades turístico-deportivas (por quenda de doce días) 207</p>
    <p>Actividades turístico-deportivas (por quenda de oito días) 108</p>
    <p>A.2.2. Albergues:</p>
    <p>Actividades náuticas (por quenda de doce días) 232 </p>
    <p>Actividades náuticas (por quenda de oito días) 118 </p>
    <p>Actividades educativas, culturais, de voluntariado, ao aire libre, ambientais<br>e lúdico-deportivas (por quenda de doce días) 222</p>
    <p>Actividades educativas, culturais, de voluntariado, ao aire libre, ambientais<br>e lúdico-deportivas (por quenda de oito días) 113</p>
    <p>Actividades turístico-deportivas (por quenda de doce días) 222</p>
    <p>Actividades turístico-deportivas (por quenda de oito días) 113</p>
    <p>A.2.3. Campos de traballo:</p>
    <p>Ámbito autonómico e nacional (por quenda) 90 </p>
    <p>Ámbito internacional (por quenda) 90 </p>
    <p>B. Polas actividades promovidas pola Dirección Xeral de Xuventude e Voluntariado, en calquera época do ano, dirixidas a mozos/as, no eido da educación non formal e do lecer educativo alternativo.</p>
    <p>Por participante e día 25</p>
    <p>C. Por servizos nos albergues e residencias integrados na Rede Española de Albergues Xuvenís (REAX) establécense os seguintes prezos por persoa:</p>
    <p><span class="dog-subrayado">Servizos</span> <span class="dog-subrayado">Ata 30 anos</span> <span class="dog-subrayado">Maiores de 30 anos</span></p>
    <p>Pensión completa 25 29 </p>
    <p>Aloxamento 9 13</p>
    <p>Almorzo 3 3</p>
    <p>Xantar ou cea 8 8 </p>
    <p>Para facer uso destes servizos deberase posuír o carné de alberguista en calquera das súas modalidades.</p>
    <p>D. Servizo nas residencias xuvenís para estudantes (por praza e mes), durante o curso 2015/16.</p>
    <p>Residentes internos/as 324</p>
    <p>E. Pola utilización das instalacións recreativo-deportivas.</p>
    <p>E.1. Uso de pavillón polideportivo cuberto/hora 25</p>
    <p>E.2. Uso de pistas polideportivas descubertas/hora 10</p>
    <p>E.3. Uso de piscina non climatizada/hora 3</p>
    <p>E.4. Uso de material náutico. A gasolina será por conta do/a solicitante:</p>
    <p>Un barco de vela media xornada 7</p>
    <p>Un barco de vela unha xornada 14</p>
    <p>Unha embarcación pneumática a motor media xornada 14</p>
    <p>Unha embarcación pneumática a motor unha xornada 26</p>
    <p>Unha canoa media xornada 5</p>
    <p>Unha canoa unha xornada 9</p>
    <p>F. Polo uso de locais ou salas:</p>
    <p>Sen equipamento</p>
    <p>Media xornada 15</p>
    <p>Unha xornada 25</p>
    <p>Con equipamento electrónico </p>
    <p>Media xornada 30</p>
    <p>Unha xornada 50</p>
    <p>Con equipamento informático </p>
    <p>Media xornada 40</p>
    <p>Unha xornada 70</p>
    <p>Media xornada é unha mañá ou unha tarde cun máximo de catro horas. </p>
    <p>O réxime de pensión completa para grupos xa inclúe o uso das dependencias necesarias para o desenvolvemento do programa.</p>
    <p>G. Pola utilización dos campamentos e albergues para actividades recreativas ao aire libre:</p>
    <p>G.1. Acampadas: 4 euros/día e persoa.</p>
    <p>G.2. Actividades recreativo-culturais en albergues (convivencia):</p>
    <p>31 euros/día/grupo de ata 50 usuarios/as. </p>
    <p>46 euros/día/grupo de 51 a 100 usuarios/as.</p>
    <p>77 euros/día/grupo de 101 a 200 usuarios/as.</p>
    <p>144 euros/día/grupo de 201 a 300 usuarios/as.</p>
    <footer><p>ANEXO II</p></footer>
    <h3>Prezos pola expedición dos diferentes carnés dirixidos á mocidade</h3>
    <p>Carné xove 6</p>
    <p>Carné alberguista xove 6</p>
    <p>Carné alberguista adulto/a 13</p>
    <p>Carné alberguista grupo 16</p>
    <p>Carné alberguista familiar 21</p>
    <p>Carné <em>teacher</em> (ITIC) 9</p>
    <p>Carné internacional xove (IYTC) 9</p>
    <p>Carné <em>student</em> (ISIC) 9</p>

