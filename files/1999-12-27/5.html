---
date: '1999-12-27'
id: 13CD2
page: 15
number: 248
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Resolución do 16 de novembro de 1999 pola que se determina a documentación
  esixida para as modificacións de grupo, categoría, capacidade e de calquera
  outro dos requisitos conforme os cales se lles outorgou a autorización de
  apertura e clasificación ós establecementos hoteleiros.
range: Resolución
url: 'https://www.xunta.gal/dog/Publicados/1999/19991227/Anuncio13CD2_gl.html'
---
<p>O Decreto 267/1999, do 30 de setembro, polo que se establece a ordenación dos establecementos hoteleiros, establece no seu artigo 11 que, para realizar calquera ampliación, modificación ou reforma substancial entendida entre en canto afecte a estructura, características, servicios ou sistema de explotación dos establecementos que puidera afecta-la súa clasificación, capacidade ou o resto dos requisitos conforme os cales se lles outorgou a autorización de apertura e clasificación, será precisa a autorización previa do centro directivo correspondente da consellería competente en materia de turismo.</p>
<p>Así mesmo, nese artigo disponse que para estes efectos, os interesados presentarán, da documentación que se relaciona no artigo 10, unicamente aquela que o citado centro directivo considere necesaria respecto a cada tipo de modificación, ampliación e reforma, e que se determinará mediante resolución.</p>
<p>Coa finalidade de lle dar cumprimento ó establecido nese artigo, esta dirección xeral</p>
<p>RESOLVE:</p>
<p>Determina-la documentación, segundo consta no anexo I desta resolución, que os interesados deberán achegar xunto coa súa solicitude de modificación de grupo, categoría, capacidade e de calquera outro dos requisitos conforme os cales se lles outorgou a autorización de apertura e clasificación dos seus establecementos hoteleiros. O modelo de solicitude consta no anexo II desta resolución.</p>
<p>Contra esta resolución os interesados poderán interpoñer recurso de alzada perante o conselleiro de Cultura, Comunicación Social e Turismo no prazo dun mes contado a partir do día seguinte ó da noti</p>
<p>ficación desta resolución; tamén poderá interpoñer calquera outro recurso que estime pertinente ó seu dereito.</p>
<p>Santiago de Compostela, 16 de novembro de 1999.</p>
<p>Aurelio Miras Portugal</p>
<p>Director xeral de Turismo</p>
<p>ANEXO I</p>
<p>Modificacións de grupo, categoría, capacidade e de calquera outro dos requisitos conforme os cales se lles outorgou a autorización de apertura e clasificación</p>
<p>-Solicitude de cambio de grupo, categoría, capacidade ou de calquera outro dos requisitos conforme os cales se lles outorgou a autorización de apertura e clasificación, segundo se trate, conforme o modelo oficial que consta no anexo II.</p>
<p>-Fotocopia compulsada da licencia municipal de apertura ou, no seu defecto, da súa solicitude (só cando esta fora preceptiva). No caso de presenta-la solicitude, achegaránselle os seguintes certificados:</p>
<p>-Certificado do órgano competente da Xunta de Galicia, acreditativo do cumprimento das condicións hixiénico-sanitarias do establecemento esixidas pola normativa vixente.</p>
<p>-Certificado do órgano competente da Xunta de Galicia acreditativo do cumprimento dos requisitos de prevención e protección contra incendios esixidos pola normativa vixente.</p>
<p>-Póliza de responsabilidade civil que cubra as contías a que fai referencia o artigo 10 do Decreto 267/1999, do 30 de setembro, polo que se establece a ordenación dos establecementos hoteleiros.</p>
<p>Para o caso de non se modifica-la capacidade do establecemento, bastará a presentación dun documento anexo á póliza existente na que se faga consta-la nova clasificación.</p>
<p>-Planos a que fai referencia o citado artigo 10 (unicamente os acreditativos das modificacións efectuadas).</p>
<p>-Relación dos cuartos con indicación do número que os identifica, superficie, capacidade e prazas e servicios de que están dotados.</p>
<p>-Normas de réxime interior que rexerán no establecemento formuladas e asinadas polo seu titular ou, no seu defecto, unha declaración deste acreditativa de que no seu establecemento non existen tales normas de réxime interior (só cando as modificacións afecten a clasificación do establecemento).</p>
<p>-Cambios de denominación:</p>
<p>-Solicitude de cambio de denominación segundo o modelo oficial que consta no anexo II.</p>
<p>-Documento anexo á póliza de responsabilidade civil xa existente na que se faga consta-la nova denominación.</p>

