---
date: '2002-05-28'
id: A646
page: 7724
number: 101
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 184/2002, do 10 de maio, polo que se dispón o endebedamento da
  Comunidade Autónoma de Galicia correspondente ó exercicio 2002.
range: Decreto
url: 'https://www.xunta.gal/dog/Publicados/2002/20020528/AnuncioA646_gl.html'
---
<p>O texto refundido da Lei de réxime financeiro e orzamentario de Galicia, aprobado polo Decreto lexislativo 1/1999, do 7 de outubro (Diario Oficial de Galicia nº 214, do 5 de novembro), establece, no título II capítulo I, as normas ás que se deberán suxeita-las operacións de endebedamento.</p>
<p>O artigo 29.2º establece que o endebedamento tanto da Comunidade Autónoma como dos seus organismos autónomos terá que ser autorizado por lei, a cal, sen prexuízo de fixar calquera outra característica das operacións de endebedamento por realizar, deberá sinala-lo importe máximo autorizado.</p>
<p>A Lei 2/2002, do 29 de abril (Diario Oficial de Galicia nº 84, do 2 de maio), de orzamentos xerais da Comunidade Autónoma de Galicia para o ano 2002 establece no seu artigo 27.1º que a posición neta debedora da Comunidade Autónoma á fin do exercicio non experimentará variación.</p>
<p>En canto á autorización e formalización da emisión das operacións de endebedamento, é de aplicación o artigo 33 do mencionado Decreto lexislativo 1/1999, do 7 de outubro, no que se establece que a emisión de débeda pública ou operacións de crédito que realicen a Comunidade Autónoma ou os seus organismos autónomos terán que ser autorizadas, en todo caso, polo conselleiro de Economía e Facenda, dentro dos límites sinalados pola lei.</p>
<p>Co presente decreto acórdase a autorización pertinente para que, á medida que xurdan as necesidades de financiamento, poida ser formalizada esta débeda pola Consellería de Economía e Facenda.</p>
<p>Na súa virtude, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día dez de maio de dous mil dous,</p>
<p>DISPOÑO:</p>
<p>Artigo 1º</p>
<p>1. Autorízase o conselleiro de Economía e Facenda para a formalización, durante o ano 2002, de operacións de endebedamento ata un importe que non supoña variación da posición neta debedora, segundo o establecido no artigo 27.1º da Lei 2/2002, do 29 de abril, de orzamentos xerais da Comunidade Autónoma de Galicia para o ano 2002. Enténdese como variación da posición neta debedora o resultado de deducir do importe das operacións de endebedamento que se formalicen no ano 2002, as amortizacións de débeda que se efectúen no mesmo exercicio.</p>
<p>2. Estas operacións de endebedamento poderán formalizarse de maneira fraccionada en función das necesidades de financiamento da Comunidade Autónoma, atendendo ás circunstancias dos mercados financeiros.</p>
<p>Artigo 2º</p>
<p>As operacións ás que se refire o artigo anterior poderán realizarse por un prazo superior a un ano, e levaranse a cabo mediante a emisión de débeda pública, a concertación de créditos, ou calquera outro instrumento financeiro dispoñible no mercado de natureza semellante. Poderanse utilizar simultaneamente os procedementos indicados dentro dos límites anteriormente sinalados.</p>
<p>Disposición adicional</p>
<p>O conselleiro de Economía e Facenda fixará as condicións, tipo de xuro, modalidade, amortización e demais características ás que terán que axustarse as operacións de débeda reguladas neste decreto.</p>
<p>Disposicións derradeiras</p>
<p>Primeira.-Facúltase o conselleiro de Economía e Facenda para que dicte as disposicións necesarias para o desenvolvemento do presente decreto.</p>
<p>Segunda.-Este decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, dez de maio de dous mil dous.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>

