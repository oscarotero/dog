---
date: '2001-02-13'
id: 2CEA
page: 1903
number: 31
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 2 de febreiro de 2001 pola que se anuncian cursos de iniciación e
  perfeccionamento de lingua galega para adultos e colectivos da Comunidade
  Autónoma de Galicia.
range: Orde
url: 'https://www.xunta.gal/dog/Publicados/2001/20010213/Anuncio2CEA_gl.html'
---
<p>A Lei 3/1983, do 15 de xuño, de normalización lingüística, recollendo o que dispoñen a Constitución española e o Estatuto de autonomía de Galicia, establece que o galego é lingua oficial en Galicia. En consonancia con iso, recoñécelles ós cidadáns o dereito de coñecelo e de usalo. Mais non estaría garantido ese dereito se os cidadáns non tivesen a posibilidade de aumentar -ou iniciar, segundo o caso- o coñecemento e o dominio dos distintos rexistros da lingua propia de Galicia.</p>
<p>Entre as competencias da Consellería de Educación e Ordenación Universitaria, recollidas no Decreto 213/1998, figura a promoción e o ensino da lingua galega, competencia que exerce, entre outros medios, a través da organización de cursos do idioma propio de Galicia. A estructura e o contido</p>
<p>destes cursos regularaos xa a propia consellería mediante unha Orde do 1 de marzo de 1989.</p>
<p>Por todo isto, a Consellería de Educación e Ordenación Universitaria</p>
<p>DISPÓN:</p>
<p>Artigo 1º</p>
<p>1. Anúncianse cursos de iniciación e de perfeccionamento de lingua galega, que se realizarán nas localidades que determine a Consellería de Educación e Ordenación Universitaria a través da Dirección Xeral de Política Lingüística, segundo as solicitudes presentadas e a súa distribución xeográfica.</p>
<p>2. O gasto ocasionado pola realización destes cursos financiarase con cargo á partida 07.06.353E.640.2 do orzamento xeral da Comunidade Autónoma de Galicia para o ano 2001, por unha contía máxima de 125.000.000 (cento vintecinco millóns de pesetas).</p>
<p>3. As retribucións correspondentes son, por analoxía ou similitude, as establecidas na Orde do 18 de xuño de 1990 (DOG do 4 de xullo).</p>
<p>Artigo 2º</p>
<p>1. Poderán asistir a estes cursos tódalas persoas maiores de idade que o desexen, ben individualmente ou ben agrupadas por colectivos.</p>
<p>2. Para acceder ó curso de perfeccionamento é requisito indispensable ter aprobado ou validado o curso de iniciación.</p>
<p>3. O número de asistentes a cada curso será de 20 persoas como mínimo e de 35 como máximo.</p>
<p>Artigo 3º</p>
<p>1. Os cursos terán unha duración de 75 horas e neles impartiranse os contidos sinalados na Orde do 1 de marzo de 1989, pola que se regulan os cursos de iniciación e de perfeccionamento.</p>
<p>2. A asistencia ás clases é obrigatoria. A ausencia de cada un dos asistentes non poderá ser superior ó 10% da duración total do curso.</p>
<p>3. A avaliación que se efectúe nestes cursos deberá responder ós principios de formativa e continua, e terá en conta o dominio oral e escrito do idioma, para o que se aplicarán as probas necesarias. Ó remate de cada curso, ós asistentes que superaron as distintas fases da avaliación outorgaráselles un certificado coa cualificación de «apto».</p>
<p>Artigo 4º</p>
<p>1. O prazo de presentación das solicitudes será de 20 días hábiles seguintes ó da publicación deste anuncio no DOG.</p>
<p>2. Para a presentación das solicitudes utilizaranse os modelos de formularios que figuran como anexos I e II a esta orde de convocatoria.</p>
<p>As persoas e os colectivos que desexen realiza-los cursos presentarán a solicitude no rexistro da dele</p>
<p>gación da Consellería de Educación e Ordenación Universitaria da provincia á que pertenza a localidade onde queiran realiza-lo curso, sendo de aplicación o disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común (BOE nº 285, do 27 de novembro).</p>
<p>3. Os solicitantes do curso de perfeccionamento deberán presentar, canda o formulario de solicitude, a fotocopia compulsada da certificación que acredite que teñen superado o curso de iniciación, ou ben da correspondente validación.</p>
<p>Artigo 5º</p>
<p>1. Sobre a admisión das solicitudes resolverá a correspondente delegación provincial da Consellería de Educación e Ordenación Universitaria.</p>
<p>Contra esta resolución os interesados poderán interpoñer recurso de alzada perante o conselleiro de Educación e Ordenación Universitaria no prazo dun mes, contado a partir da súa notificación, segundo o disposto nos artigos 114 e 115 da Lei 30/1992 do réxime xurídico das administracións públicas e do procedemento administrativo común, modificada pola Lei 4/1999.</p>
<p>De non recaer resolución expresa no prazo de seis meses, contados desde a publicación desta convocatoria no DOG, as solicitudes entenderanse desestimadas.</p>
<p>2. As listas de admitidos faranse públicas nos taboleiros de anuncios do Gabinete de Normalización Lingüística da delegación provincial da Consellería de Educación e Ordenación Universitaria correspondente.</p>
<p>Artigo 6º</p>
<p>1. O horario, o lugar de realización e a data de comezo de cada curso determinaraos a Consellería de Educación e Ordenación Universitaria a través da Dirección Xeral de Política Lingüística.</p>
<p>2. Tódalas actividades que se realicen nestes cursos ateranse ó que se establece na disposición adicional da Lei 3/1983, do 15 de xuño, de normalización lingüística e máis no Decreto 173/1982, do 17 de novembro, sobre a normativización da lingua galega.</p>
<p>Disposiciones derradeiras</p>
<p>Primeira.-Autorízase o director xeral de Política Lingüística para dictar no ámbito das súas competencias as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte da súa publicación no Diario Oficial de Galicia.</p>
<p>Santiago de Compostela, 2 de febreiro de 2001.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

