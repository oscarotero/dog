---
date: '2001-03-23'
id: 50CE
page: 3729
number: 59
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 59/2001, do 8 de marzo, polo que se declara a urxente ocupación, para
  efectos de expropiación forzosa, pola Deputación Provincial de Lugo, dos bens
  e dereitos necesarios para a realización da obra número 286 Plan Operativo
  Local 1999. Chantada e Carballedo. Mellora de curvas na estrada provincial de
  Chantada por Nogueira ós Peares, punto quilométrico 21,000 a 28,000 (concellos
  de Chantada e Carballedo).
range: Decreto
url: 'https://www.xunta.gal/dog/Publicados/2001/20010323/Anuncio50CE_gl.html'
---
<p>A Deputación Provincial de Lugo, en sesión que tivo lugar o día 30 de xullo de 1999, aprobou o proxecto para a obra número 286 Plan Operativo Local 1999. Chantada e Carballedo. Mellora de curvas na estrada provincial de Chantada por Nogueira ós Peares, punto quilométrico 21,000 a 28,000 (concellos de Chantada e Carballedo), e na sesión do 27 de novembro de 2000 acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa, ó abeiro do disposto no artigo 52 da Lei de expropiación forzosa.</p>
<p>Por parte da Deputación Provincial de Lugo foi remitida a documentación complementaria para a correcta tramitación do expediente, con data de entrada no rexistro xeral da Consellería de Xustiza, Interior e Relacións Laborais do 2 de febreiro de 2001.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 20 de febreiro de 2001.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala a deputación se trata de dota-la zona dunha vía de capacidade axeitada ó tráfico de vehículos, dada a vellez do seu trazado, polo que a actual se fai insuficiente e perigosa. Esta actuación é a continuación doutros investimentos feitos anteriormente pola Deputación Provincial de Lugo no seu intento de mellora-lo raio das curvas desta zona e o largo da calzada, para os cales necesita a ocupación de terreos privados.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deli</p>
<p>beración do Consello da Xunta de Galicia na súa reunión do día oito de marzo de dous mil un,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, pola Deputación Provincial de Lugo para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución da obra número 286 Plan Operativo Local 1999. Chantada e Carballedo. Mellora de curvas na estrada provincial de Chantada por Nogueira ós Peares, punto quilométrico 21,000 a 28,000 (concellos de Chantada e Carballedo).</p>
<p>Santiago de Compostela, oito de marzo de dous mil un.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

