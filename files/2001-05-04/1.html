---
date: '2001-05-04'
id: 77A2
page: 5995
number: 86
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 30 de abril de 2001 pola que se aproban as bases que rexerán a
  convocatoria de bolsas para a realización de prácticas no Centro de
  Supercomputación de Galicia para titulados universitarios en informática e
  titulados de formación profesional de segundo grao das especialidades/familias
  profesionais de informática correspondentes ás accións do programa de
  promoción xeral da investigación do Plan Galego de Investigación e
  Desenvolvemento Tecnolóxico e se procede á súa convocatoria.
range: Orde
url: 'https://www.xunta.gal/dog/Publicados/2001/20010504/Anuncio77A2_gl.html'
---
<p>A Lei 12/1993, de fomento de investigación e desenvolvemento tecnolóxico de Galicia, no seu artigo 1º establece como obxectivo xeral o fomento da investigación científica e a innovación tecnolóxica para promove-lo desenvolvemento económico, social e productivo de Galicia. Como unha ferramenta encamiñada ó logro deste obxectivo, a citada lei, no seu capítulo II, crea o Plan Galego de Investigación e Desenvolvemento Tecnolóxico. O Consello da Xunta de Galicia na súa reunión do 18 de decembro de 1998 aprobou o Plan Galego de Investigación e Desenvolvemento Tecnolóxico (1999-2001).</p>
<p>En aplicación do plan e dentro do programa de promoción xeral da investigación, tendo en conta a intensa e crecente demanda de persoal especialista en informática considérase de interese aproveita-las posibilidades que o Centro de Supercomputación de Galicia (en diante Cesga) ofrece para a formación de persoal cualificado na área informática para a súa incorporación o sistema Ciencia-Tecnoloxía-Empresa.</p>
<p>Polo que antecede esta consellería</p>
<p>DISPÓN:</p>
<p>Primeiro.-Obxecto.</p>
<p>Convócanse, en réxime de publicidade, obxectividade e concorrencia competitiva, 3 bolsas de prácticas para titulados universitarios en informática e 3 bolsas de prácticas para titulados de formación profesional de segundo grao das especialidades/familias profesionais de informática que figuran no anexo I desta convocatoria.</p>
<p>Estas axudas teñen como finalidade atende-la crecente demanda de persoal especialista en informática así como aproveita-la posibilidades que o Centro de Supercomputación de Galicia ofrece para a formación de persoal cualificado na área informática para a súa incorporación o sistema Ciencia-Tecnoloxía-Empresa.</p>
<p>Estas bolsas están cofinanciadas polo Fondo Social Europeo.</p>
<p>Segundo.-Duración e dotación económica das bolsas.</p>
<p>A duración de cada bolsa abrangue desde o día 1 de xuño de 2001 ata o 31 de maio de 2002.</p>
<p>O importe bruto anual de cada bolsa acada a cantidade de 1.320.000 pesetas para os titulados en FP II (110.000 pesetas brutas mensuais) e 1.680.000 pesetas para os titulados universitarios (140.000 pesetas brutas mensuais).</p>
<p>As bolsas levarán asociado un seguro combinado de accidentes que o Cesga deberá subscribir en beneficio dos bolseiros polo período de duración da bolsa, que se imputará ás mesmas aplicacións orzamentarias que ás bolsas.</p>
<p>Terceiro.-Natureza xurídica da relación.</p>
<p>A condición de bolseiro non xerará unha relación laboral ou administrativa coa Xunta de Galicia nin co Cesga, nin supoñerá a súa inclusión na Seguridade Social.</p>
<p>Cuarta.-Requisitos dos solicitantes.</p>
<p>Poderán optar ás bolsas convocadas as persoas que reúnan os seguintes requisitos:</p>
<p>a) Ser titulado de formación profesional de segundo grao (ou de estudios equivalentes) que teñan como especialidade algunha das que figuran no anexo I desta orde ou ben ser titulado universitario en informática.</p>
<p>b) Non estar obrigado a realiza-lo servicio militar ou prestación social substitutiva durante o período de aproveitamento da bolsa.</p>
<p>Quinta.-Formalización de solicitudes.</p>
<p>As solicitudes, no modelo oficial PXI-24 que se publica como anexo I a esta orde, e á disposición dos interesados nas dependencias da Secretaría Xeral de Investigación e Desenvolvemento e na Internet nos seguintes enderezos: <a href="http://www.xunta.es/conselle/preside/sxid/index.htm">http://www.xunta.es/conselle/preside/sxid/index.htm</a> ou http://www.cesga.es/sxid</p>
<p>poderán ser presentadas no rexistro xeral da Secretaría Xeral de Investigación e Desenvolvemento ou por calquera das formas previstas no artigo 38.4º da Lei 4/1999, de modificación da Lei 30/1992, de réxime xurídico das administracións públicas e do procedemento administrativo común.</p>
<p>Estas solicitudes irán acompañadas da seguinte documentación:</p>
<p>a) Certificación académica relativa ós estudios realizados polo solicitante (orixinal ou copia compulsada).</p>
<p>b) Declaración do solicitante de tódalas axudas solicitadas tanto aprobadas ou concedidas como as pendentes de resolución para o mesmo fin das distintas administracións públicas competentes ou dos seus organismos, entes ou sociedades.</p>
<p>c) Fotocopia compulsada do correspondente título ou, no seu defecto, documento acreditativo do pagamento das taxas correspondentes para a súa expedición.</p>
<p>Sexta.-Prazo de presentación de solicitudes.</p>
<p>O prazo de presentación de solicitudes remata o día 31 de maio de 2001.</p>
<p>Sétima.-Tramitación.</p>
<p>Os servicios administrativos da Secretaría Xeral de Investigación e Desenvolvemento procederán á revisión das solicitudes presentadas comprobando se é correcta a documentación achegada. En caso contrario requirirase o solicitante para que no prazo de dez días a complete ou emende os erros detectados con advertencia de que, de non o facer, se lle considerará desistido da súa solicitude, procedendo consonte o establecido no artigo 71 da Lei 30/1992, modificada pola Lei 4/1999.</p>
<p>Non axustarse ós termos da convocatoria, o incumprimento dos requisitos nela establecidos, a ocultación de datos, a súa alteración ou calquera manipulación da información solicitada será causa de desestimación da solicitude presentada, con independencia de que poida acordarse outro tipo de actuacións.</p>
<p>Oitava.-Selección e resolución.</p>
<p>A selección dos beneficiarios das axudas será realizada por unha comisión designada polo secretario xeral de Investigación e Desenvolvemento, actuando un dos seus membros como presidente e outro como secretario, que elevará a proposta de resolución á Secretaría Xeral de Investigación e Desenvolvemento para que resolva.</p>
<p>A selección dos bolseiros farase de acordo co seguinte baremo:</p>
<p>-Expediente académico: ata 4 puntos.</p>
<p>-Entrevista: ata 2 puntos. A comisión poderá establecer unha puntuación mínima no expediente académico para acceder á entrevista, a cal versará sobre os seus coñecementos en informática e terá unha duración máxima de quince minutos.</p>
<p>Finalmente, a comisión fará publica a relación de candidatos ordenados por orde de maior a menor puntuación dentro dos titulados universitarios e dos técnicos de FP II, propoñendo á Secretaría Xeral de Investigación e Desenvolvemento a adxudicación ós seis candidatos de mellor puntuación (3 titulados universitarios e 3 técnicos de FP II) e elaborando</p>
<p>unha lista de suplentes para o caso de non aceptación ou renuncia dalgún dos adxudicatarios. Esta resolución publicarase no Diario Oficial de Galicia.</p>
<p>Novena.-Réxime de colaboración.</p>
<p>Os aspirantes seleccionados, no prazo de tres días naturais seguintes ó da notificación de outorgamento da bolsa e trala aceptación desta, incorporaranse ó Cesga ó que quedarán adscritos, para poder desenvolve-las súas actividades en prácticas, nalgunha das dependencias ou centros ós que o Cesga presta servicio.</p>
<p>No caso de que un adxudicatario, por calquera motivo, non puidese presta-la súa colaboración, será substituído polo candidato seguinte por orde de puntuación que figure na lista de suplentes.</p>
<p>No caso de que un adxudicatario renuncie unha vez iniciada a súa colaboración, poderá ser substituído igualmente polo candidato que lle corresponda da lista de suplentes, iniciándose os correspondentes pagamentos a partir dese momento.</p>
<p>Os bolseiros prestarán a súa colaboración baixo a supervisión do Centro de Supercomputación de Galicia, con horario de traballo de mañá e/ou tarde, de luns a venres.</p>
<p>Os bolseiros terán a obriga de facilitar toda a documentación que lles sexa requirida pola Secretaría Xeral de Investigación e Desenvolvemento, así como pola Intervención Xeral da Comunidade Autónoma, polo Consello de Contas e polo Tribunal de Contas no exercicio das súas funcións de fiscalización e control.</p>
<p>Décima.-Dedicación.</p>
<p>O bolseiro deberá dedicarse de maneira plena a cumpri-las tarefas que lle sexan encomendadas. O desfrute da bolsa será incompatible con calquera clase de traballo remunerado ou co desfrute doutra bolsa.</p>
<p>Décimo primeira.-Orzamento e pagamentos.</p>
<p>As accións derivadas desta convocatoria, que acadan a cantidade de 9.216.000 pesetas, financiaranse con cargo á aplicación orzamentaria 04.07.432.A 442.0 (4.608.000 pesetas con cargo ó exercicio 2001 e 4.608.000 pesetas con cargo ó exercicio 2002) dos orzamentos xerais da Comunidade Autónoma de Galicia.</p>
<p>Os pagamentos serán realizados pola Secretaría Xeral de Investigación e Desenvolvemento ó Cesga do modo seguinte:</p>
<p>-Un pagamento de 750.000 pesetas unha vez adxudicadas as bolsas e recibida a certificación do Cesga na que conste a incorporación dos bolseiros.</p>
<p>-Pagamentos mensuais por importe de 750.000 pesetas cada un deles a medida que o Cesga xustifique o pagamento da mensualidade anterior.</p>
<p>-O pagamento do seguro (máximo 108.000 pesetas de cada un dos exercicios orzamentarios) realizarase ó Cesga unha vez que este presente a correspondente factura da entidade aseguradora.</p>
<p>Pola súa parte o Cesga comprométese ó pagamento mensual das bolsas ós beneficiarios así como ó pagamento dos correspondentes seguros.</p>
<p>Décimo segunda.-Incidencias.</p>
<p>A Secretaría Xeral de Investigación e Desenvolvemento resolverá tódalas dúbidas e incidencias que se poidan presentar na aplicación desta convocatoria.</p>
<p>No caso de que durante o período de desfrute da bolsa se producise algunha circunstancia que motivase a interrupción da colaboración do bolseiro, informarase de maneira inmediata a Secretaría Xeral de Investigación e Desenvolvemento para a adopción das medidas oportunas. Neste sentido, a dita secretaría xeral poderá propoñe-la adxudicación da bolsa a outro candidato tendo en conta a lista de suplentes.</p>
<p>Os bolseiros que, unha vez iniciada a bolsa, renuncien a seguir prestando a súa colaboración, terán dereito ás mensualidades transcorridas desde o inicio da bolsa ata a data da súa renuncia; para isto deberán presentar un informe sobre os traballos realizados ata a data de renuncia, que quedará en propiedade da Secretaría Xeral de Investigación e Desenvolvemento e do Centro de Supercomputación de Galicia.</p>
<p>No caso de incumprimento das tarefas de colaboración, a Secretaría Xeral de Investigación e Desenvolvemento poderá, tras escoita-la persoa afectada, anula-la bolsa, quedando en ese caso obrigado o adxudicatario ó reintegro total da subvención percibida.</p>
<p>Décimo terceira.-Prazo de resolucións e recursos.</p>
<p>O prazo máximo para resolve-las solicitudes presentadas ó amparo desta convocatoria pola Secretaría Xeral de Investigación e Desenvolvemento será de 6 meses, contados desde a publicación desta orde no DOG. De non mediar resolución expresa no dito prazo, as solicitudes deberán entenderse desestimadas.</p>
<p>A convocatoria, as súas bases e todos cantos actos administrativos deriven dela, poderán ser impugnados polos interesados nos casos e na forma establecidos na Lei 30/1992, do 26 de novembro, de réxime xurídico das administracións públicas e do procedemento administrativo común modificada pola Lei 4/1999, do 13 de xaneiro.</p>
<p>Contra as resolucións expresas ou presuntas que deriven desta convocatoria, que poñen fin á vía administrativa, os interesados poderán interpoñer potestativamente recurso de reposición ante o mesmo órgano, no prazo dun mes contado a partir do día</p>
<p>seguinte ó da recepción da correspondente notificación no caso de resolucións expresas. No caso de que a resolución se entenda desestimatoria por silencio administrativo, o prazo será de tres meses contados a partir do día seguinte a aquel en que se produza o acto presunto.</p>
<p>De non estima-la presentación deste recurso, poderán os interesados interpoñer recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses contados a partir do día seguinte ó da recepción da correspondente notificación, se a resolución é expresa. No caso de que a resolución se entenda desestimada por silencio administrativo, o prazo será de seis meses contados a partir do día seguinte a aquel en que se produza o acto presunto.</p>
<p>Os beneficiarios das axudas concedidas ó abeiro do disposto nesta orde quedan obrigados a facilitar toda a información que lles sexa requirida pola Secretaría Xeral de Investigación e Desenvolvemento así como pola Intervención Xeral da Comunidade Autónoma, o Consello de Contas e o Tribunal de Contas, no exercicio das súas funcións de fiscalización e control. Así mesmo, os beneficiarios deberán proceder ó reintegro total ou parcial da subvención ou axuda pública percibida no suposto de incumprimento das condicións establecidas para a súa concesión.</p>
<p>Santiago de Compostela, 30 de abril de 2001.</p>
<p>Jaime Pita Varela</p>
<p>Conselleiro da Presidencia e Administración Pública</p>
<p>ANEXO I</p>
<p>Ramas, especialidades, módulos e ciclos formativos de grao superior que poden ser solicitados polos titulados de FP II ou de estudios equivalentes.</p>
<table><tbody><tr><td></td></tr>
<tr><td>Título de técnico especialista-Formación profesional de segundo grao (rama)
* Módulos profesionais de nivel 3 (rama)</td><td>Título de técnico superior
Familia profesional
-Ciclos formativos de grao superior</td></tr>
<tr><td></td></tr>
<tr><td>Rama: administrativa e comercial</td><td>Informática</td></tr>
<tr><td>Especialidade de:-Informática de empresas-Informática de empresa-Informática empresarial</td><td>-Administración de sistemas informáticos</td></tr>
<tr><td></td></tr>
<tr><td>-Informática de xestión-Programador de aplicacións de xestión
* Programación de informática de xestión</td><td>-Desenvolvemento de aplicacións informáticas</td></tr>
<tr><td></td></tr>
<tr><td>Rama: electricidade e electrónica
Especialidade:-Equipos de informática
* Equipos informáticos</td><td>Electricidade e electrónica-Sistema de telecomunicacións e informáticos</td></tr>
<tr><td></td></tr></tbody></table>

