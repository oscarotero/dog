---
date: '1998-06-22'
id: DC66
page: 6
number: 118
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 175/1998, do 11 de xuño, polo que se declara a delimitación do
  contorno de protección da igrexa de San Martiño de Mondoñedo, sita no concello
  de Foz, provincia de Lugo.
range: Decreto
url: 'https://www.xunta.gal/dog/Publicados/1998/19980622/AnuncioDC66_gl.html'
---
<p>A Gaceta de Madrid do 4 de xuño de 1931, publicaba un Decreto do 3 de xuño polo que se declaraba monumento histórico artístico a igrexa de San Martiño de Mondoñedo, no concello de Foz, provincia de Lugo.</p>
<p>Desde a mentada declaración anterior a entrada en vigor da Lei 8/1995, do 30 de outubro, do patrimonio cultural de Galicia, é preciso na actualidade concreta-la delimitación do seu contorno.</p>
<p>Con data do 18 de febreiro de 1998 publicouse unha Resolución do 19 de xaneiro, da Dirección Xeral de Patrimonio Cultural, pola que se incoa expediente para a declaración da delimitación do seu contorno.</p>
<p>A tramitación do expediente levouse á cabo de acordo coa Lei 8/1995, do 30 de outubro, do patrimonio cultural de Galicia (DOG do 8 de novembro), e demais disposicións concordantes.</p>
<p>Por proposta do conselleiro de Cultura, Comunicación Social e Turismo e logo de deliberación do Consello da Xunta de Galicia do día once de xuño de mil novecentos noventa e oito,</p>
<p>DISPOÑO:</p>
<p>Primeiro.-Declara-la delimitación do contorno da igrexa de San Martiño de Mondoñedo, no concello de Foz, provincia de Lugo (artigo 11 da Lei 8/1995, do 30 de outubro, do patrimonio cultural de Galicia).</p>
<p>Segundo.-A zona da delimitación é a comprendida no anexo I e no plano do anexo II.</p>
<p>Terceiro.-O presente decreto será notificado ó Rexistro Xeral de Bens de Interese Cultural do Estado, ó Rexistro Xeral de Bens de Interese Cultural de Galicia, ó concello e ós interesados.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, once de xuño de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>ANEXO I</p>
<p>Comeza a delimitación no punto 1, no cruzamento das pistas onde converxen as parcelas 1192, 1196, 1257 e 1284. Avanza a liña en dirección NO coincidindo co regato que delimita as parcelas 1253, 1252, 1251, 1249 e 1248 ata o vértice norte desta última parcela, onde se atopa o punto 2.</p>
<p>Continúa polo lindeiro que separa as parcelas 1248 e 1247, cruza a pista e segue polo lindeiro das parcelas 1236 e 1237 para, en liña recta, atravesa-la parcela 1229 e chegar ó camiño que bordea o lugar de Marcos e que constitúe o límite do polígono da concentración parcelaria, punto 3.</p>
<p>Segue por esta camiño en dirección ó lugar de Calvario ata chegar á estrada asfaltada que une Calvario con San Martiño, punto 4.</p>
<p>Cruza a estrada e continúa polo lindeiro que separa as parcelas 1224 e 1225, bordea a parcela 1224 e, seguindo os lindeiros das parcelas 1219 e 1220 chega á estrada de Ferreiros a Foz, punto 5.</p>
<p>Avanza por esta estrada en dirección leste uns 75 m e xira en dirección sur entre as parcelas 1122 e 1121 para saír ó camiño que delimita o polígono da concentración parcelaria, no lindeiro sur da parcela 1120, punto 6.</p>
<p>Continúa por este camiño-lindeiro en dirección oeste, incluíndo o lugar dos Muíños ata chegar ó vértice sur da parcela 1138, no cruzamento co camiño que conduce ó lugar de Peal, punto 7.</p>
<p>Desde o punto 7 a liña avanza polo dito camiño, cruza a estrada de Ferreiros a Foz e, pola pista parcelaria, chega ó punto 1 onde se pecha a delimitación.</p>
<p>5659</p>

