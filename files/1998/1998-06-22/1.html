---
date: '1998-06-22'
id: DC52
page: 6
number: 118
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 174/1998, do 5 de xuño, polo que se modifica o Decreto 43/1984, do 23
  de marzo, polo que se regulan as funcións e a composición da Comisión de
  Toponimia.
range: Decreto
url: 'https://www.xunta.gal/dog/Publicados/1998/19980622/AnuncioDC52_gl.html'
---
<p>A Comisión de Toponimia, creada polo Decreto 42/1979, do 21 de setembro, como órgano para a normalización da toponimia de Galicia foi regulada, no que se refire á súa composición e funcións, polo Decreto 43/1984, do 23 de marzo, que regulou as funcións e a composición da comisión de toponimia para adaptala ás esixencias culturais e legais daquel momento.</p>
<p>Do mesmo xeito, regúlanse agora a composición e funcións da Comisión de Toponimia, co fin de adaptalas ás novas necesidades tanto culturais como legais, así como á nova estructura orgánica da Xunta de Galicia.</p>
<p>Polo tanto, por proposta do conselleiro da Presidencia e Administración Pública e logo de deliberación do Consello da Xunta de Galicia na súa reunión do día cinco de xuño de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>A Comisión de Toponimia é o órgano de estudio, asesoramento e consulta da Xunta de Galicia para a determinación dos nomes oficiais da toponimia galega e para evacua-las consultas que sexan necesarias con tal fin.</p>
<p>A Comisión de Toponimia, que presidirá o conselleiro da Presidencia e Administración Pública, queda adscrita á Secretaría Xeral da Consellería da Presidencia e Administración Pública, que lle prestará o apoio preciso para o desenvolvemento das súas funcións.</p>
<p>Artigo 2º</p>
<p>A Comisión de Toponimia funcionará en Pleno e en Ponencia de Estudios.</p>
<p>Artigo 3º</p>
<p>1. O Pleno da Comisión estará integrado polos seguintes membros:</p>
<p>a) Presidente: o conselleiro da Presidencia e Administración Pública.</p>
<p>b) Vicepresidente primeiro: o secretario xeral da Consellería da Presidencia e Administración Pública ou persoa na que delegue.</p>
<p>c) Vicepresidente segundo: o director xeral de Política Lingüística da Consellería de Educación e Ordenación Universitaria ou persoa na que delegue.</p>
<p>d) Vocais natos:</p>
<p>O director xeral da Consellería de Xustiza, Interior e Relacións Laborais con competencias en materia de Administración local ou persoa na que delegue.</p>
<p>O director xeral da Consellería de Política Territorial, Obras Públicas e Vivenda, con competencias en materia de cartografía ou persoa na que delegue.</p>
<p>O secretario xeral de Planificación e Desenvolvemento Comarcal ou persoa na que delegue.</p>
<p>O director do Instituto Galego de Estatística, ou persoa na que delegue.</p>
<p>e) Vocais representativos:</p>
<p>Un representante do Consello da Cultura Galega.</p>
<p>Un representante da Real Academia Galega.</p>
<p>Un representante do Instituto da Lingua Galega.</p>
<p>Un representante do Instituto Padre Sarmiento.</p>
<p>Un representante da Facultade de Xeografía e Historia.</p>
<p>f) Vocais de libre designación: seis expertos sobre toponimia e lingua galega, que serán nomeados polo conselleiro da Presidencia e Administración Pública entre persoas de recoñecido prestixio.</p>
<p>g) Secretario, con voz e sen voto, que será un funcionario da Consellería da Presidencia e Administración Pública, designado polo conselleiro da Presidencia e Administración Pública ou un dos vocais de libre designación.</p>
<p>2. Os vocais representativos serán nomeados polo conselleiro da Presidencia e Administración Pública de entre unha terna proposta polas corporacións ou institucións que representen.</p>
<p>Artigo 4º</p>
<p>A Ponencia de Estudios estará composta polos vocais de libre designación e ás súas sesións, para os efectos de coordinación e asistencia material, asistirá o secretario xeral da Consellería da Presidencia que convocará as reunións, ou o funcionario en que este delegue.</p>
<p>Artigo 5º</p>
<p>1. O Pleno é o órgano competente para evacua-las consultas que se lle soliciten á Comisión e o obxecto das súas deliberacións será, salvadas circunstancias excepcionais que decida o presidente, o material preparado pola Ponencia de Estudios.</p>
<p>2. O Pleno reunirase cantas veces sexa necesario, por convocatoria do secretario, para dictaminar sobre os topónimos propostos pola Ponencia de Estudios.</p>
<p>Artigo 6º</p>
<p>1. A Ponencia de Estudios reunirase cantas veces sexa preciso para realiza-lo seu traballo e poderá ser convocada para varias sesións consecutivas nun único chamamento.</p>
<p>2. As propostas da Ponencia serán trasladadas ó Pleno para o dictame definitivo.</p>
<p>Artigo 7º</p>
<p>As convocatorias do Pleno e da Comisión comunicaránselle ó Delegado do Instituto Xeográfico Nacional de España en Galicia, por se quixese asistir como vocal.</p>
<p>Disposición adicional</p>
<p>Os membros da Comisión que á entrada en vigor deste decreto desempeñan as súas funcións continuaranas exercendo sen necesidade de novo nomeamento.</p>
<p>Disposición derrogatoria</p>
<p>Queda derrogado o Decreto 43/1984, do 23 de marzo, polo que se regulan as funcións e a composición da Comisión de Toponimia (DOG nº 64, do 31 de marzo de 1984).</p>
<p>Disposicións derradeiras</p>
<p>Primeira.- Queda autorizado o conselleiro da Presidencia e Administración Pública para dicta-las disposicións que sexan precisas para o cumprimento deste decreto.</p>
<p>Segunda.- O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, cinco de xuño de mil novecentos noventa e oito</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>5651</p>

