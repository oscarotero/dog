---
date: '1998-03-03'
id: '8676'
page: 2101
number: 42
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 28 de xaneiro de 1998 pola que se regula a concesión de subvencións a
  empresas privadas para accións de promoción da lingua galega.
range: Orde
url: 'https://www.xunta.gal/dog/Publicados/1998/19980303/Anuncio8676_gl.html'
---
<p>1. A Xunta de Galicia promove o uso do galego como lingua propia de Galicia e recoñece, así mesmo, que as empresas privadas, pola súa incidencia e implantación territorial e social, poden constituírse en promotoras da extensión do uso do idioma galego.</p>
<p>2. Segundo o exposto, a Comisión Coordinadora para a Normalización Lingüística de Galicia anima as empresas a que promovan o emprego da lingua galega, introducíndoa no ámbito económico e mercantil.</p>
<p>3. A Consellería de Educación e Ordenación Universitaria ten o obxectivo de fomenta-lo uso da lingua galega nas actividades mercantís, comerciais e publicitarias, coa finalidade de cumpri-lo disposto na Lei 3/1983, do 15 de xuño, de normalización lingüística. Por iso crese conveniente arbitra-las medidas e os procedementos económico-administrativos necesarios para concederlles subencións a aquelas empresas privadas legalmente constituídas, que realicen actividades de promoción da lingua galega.</p>
<p>Por todo isto, e de acordo coa normativa vixente en materia de subvencións, faise pública a presente convocatoria, e para tal fin,</p>
<p>DISPOÑO:</p>
<p>Artigo 1º.-Suxeitos.</p>
<p>A presente orde vai dirixida ás empresas privadas legalmente constituídas que promovan o emprego da lingua galega no ámbito económico e mercantil.</p>
<p>Artigo 2º.-Obxecto.</p>
<p>Convócanse subvencións en réxime de concorrencia competitiva para a realización de accións de promoción da lingua galega no ámbito económico e mercantil, con suxeición ás normas contidas na presente orde, con cargo á partida orzamentaria 07.06.353F.470.0, por unha contía máxima total de 95.000.000 de ptas., correspondentes ós orzamentos xerais da Comunidade Autónoma de Galicia para o ano 1998, e condicionado o citado gasto á existencia de crédito adecuado e suficiente no orzamento do exercicio do ano 1998, neste momento en trámite parlamentario.</p>
<p>A contía de cada subvención non poderá supera-la cantidade de catro millóns de pesetas por acción</p>
<p>solicitada. Non obstante, por proposta motivada da comisión de avaliación, poderase conceder subvencións en porcentaxes superiores ás anteriormente indicadas.</p>
<p>Artigo 3º.-Requisitos.</p>
<p>Subvencionarase accións de promoción que estean correctamente realizadas en galego, segundo o disposto na lexislación vixente (disposición adicional da Lei 3/1983, do 15 de xuño, e Decreto 173/1982, do 14 de novembro) e se celebren entre o 1 de xaneiro de 1998 e o 31 de outubro de 1998.</p>
<p>Para estes efectos, a Dirección Xeral de Política Lingüística pon ó dispor dos demandantes, ós que se lles concedeu subvención, os seus servicios técnicos para a supervisión lingüística en lingua galega, e antes da súa publicación definitiva, das actuacións escritas subvencionadas.</p>
<p>Artigo 4º.-Criterios de concesión.</p>
<p>Consideraranse criterios preferentes de concesión da subvención, sen orde de prelación, os seguintes:</p>
<p>1. A galeguización en actuacións de carácter permanente.</p>
<p>2. A creación ou mantemento dun gabinete lingüístico. Xunto coa solicitude deberase enviar un proxecto coas funcións que vai realizar dentro da empresa (formación, asesoramento, etc.) así coma o perfil da persoa ou persoas encargadas do gabinete.</p>
<p>3. A publicidade da empresa en calquera soporte ou medio.</p>
<p>4. A traducción de documentación, publicacións, etc.</p>
<p>5. A modificación, para a lingua galega, do nome comercial, a marca, as marcas colectivas e de garantía, de acordo co establecido na Lei 32/1988, do 10 de novembro, de marcas (BOE nº 272, do 12 de novembro).</p>
<p>6. O ámbito que abrangue a actividade tanto cuantitativa como cualitativamente considerado.</p>
<p>Artigo 5º.-Documentación.</p>
<p>No momento de face-la solicitude da subvención, os interesados presentarán a seguinte documentación:</p>
<p>1. Solicitude debidamente cuberta utilizando o anexo I da presente orde.</p>
<p>2. Acreditación da personalidade do solicitante e da súa representación, mediante fotocopia compulsada, da escritura pública de constitución da sociedade e do poder notarial correspondente. Cons</p>
<p>tará no Rexistro Mercantil a inscrición de ámbolos documentos.</p>
<p>No caso de mepresas individuais, presentarase fotocopia compulsada do NIF do titular e unha acreditación de estar ó día no pago do imposto de actividades económicas.</p>
<p>3. Fotocopia do CIF da empresa.</p>
<p>Artigo 6º.-Entrega da documentación.</p>
<p>As solicitudes, no modelo oficial, xunto coa documentación citada no artigo precedente, presentaranse no prazo de 30 días naturais contados a partir do seguinte ó da publicación desta orde no Diario Oficial de Galicia de acordo co previsto no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 7º.-Procedemento.</p>
<p>Recibidas as solicitudes, serán tramitadas polos servicios competentes da Dirección Xeral de Política Lingüística da Consellería de Educación e Ordenación Universitaria, que procederán a aplica-los criterios e prioridades desta orde, redactando un informe proposta de concesión, denegación ou exclusión, se fose o caso, das subvencións.</p>
<p>Artigo 8º.-Órgano informante.</p>
<p>Será competente para a valoración do informe proposta citado no artigo anterior unha comisión de avaliación presidida polo director xeral de Política Lingüística, ou persoa en quen delegue, e composta polos seguintes membros:</p>
<p>-A subdirectora xeral de Promoción e Ensino da Lingua Galega.</p>
<p>-O xefe do Servicio de Xestión e Promoción Lingüística.</p>
<p>-O xefe de Sección de Xestión e Promoción Lingüística.</p>
<p>-Un funcionario da Dirección Xeral de Política Lingüística, que acturará como secretario con voz e sen voto.</p>
<p>Artigo 9º.-Resolución.</p>
<p>Á vista do informe da comisión de avaliación, o conselleiro de Educación e Ordenación Universitaria dictará a resolución que porá fin á vía administrativa.</p>
<p>Contra esta resolución, os interesados poderán interpoñer recurso contencioso-administrativo perante o Tribunal Superior de Xustiza de Galicia, no prazo de dous meses contados a partir do día seguinte da publicación da resolución no DOG, de</p>
<p>acordo cos artigos 57 e seguintes da Lei reguladora da xurisdicción contencioso-administrativa.</p>
<p>As notificacións publicaranse no taboleiro de anuncios da Oficina de Información e Atención ó Cidadán (edificio administrativo de San Caetano, bloque 2, baixo, Santiago de Compostela) e no Diario Oficial de Galicia. Notificaránselles así mesmo ós interesados.</p>
<p>A concesión de anticipos e pagamentos parciais regularase de acordo coa lexislación vixente na materia.</p>
<p>Se no prazo de tres meses non recaese resolución expresa desta convocatoria, as solicitudes presentadas entenderanse desestimadas.</p>
<p>Artigo 10º.-Aceptación da subvención e compromisos.</p>
<p>As empresas seleccionadas terán que lle comunicar por escrito a súa aceptación da subvención concedida, e os compromisos que isto impón, á Dirección Xeral de Política Lingüística da Consellería de Educación e Ordenación Universitaria no prazo máximo de dez días contados a partir da publicación da resolución Diario Oficial de Galicia.</p>
<p>En todo o material para o que se conceda a subvención constará impreso, coa mesma técnica cós créditos da empresa que leve adiante o proxecto de promoción da lingua galega, o patrocinio da Dirección Xeral de Política Lingüística da Consellería de Educación e Ordenación Universitaria, empregando para iso os logotipos aprobados pola imaxe corporativa da Xunta de Galicia.</p>
<p>Artigo 11º.-Xustificación.</p>
<p>O prazo improrrogable de xustificación e entrega da totalidade da documentación que a seguir se cita, nas condicións expresas na presente orde, rematará o día 31 de outubro de 1998.</p>
<p>Antes da citada data, deberán remitirse á Dirección Xeral de Política Lingüística, xunto cun escrito no que se cite o número de expediente e os documentos remitidos:</p>
<p>1. Xustificantes orixinais, ou fotocopia compulsada, dos gastos realizados, de acordo coa resolución de concesión e nos termos expresados no proxecto presentado, por un valor mínimo equivalente ó dobre da axuda outorgada, xunto cunha relación numerada deles e unha relación pormenorizada das factura que incluirá o número de factura, o emisor, suma parcial folla por folla e suma do total da relación. Nos gastos en concepto de asesoramento lingüístico, o persoal terá que ser licenciado en filoloxía galega ou equivalente, ou tratarse de pofesorado especialista en</p>
<p>lingua e literatura galegas. O incumprimento desta obriga por parte do interesado dará lugar ó arquivo do expediente sen máis trámite.</p>
<p>2. Certificación de estar ó día das súas obrigas tributarias expedida pola correspondente delegación ou axencia do Ministerio de Economía e Facenda.</p>
<p>3. Certificación de atoparse ó día das súas obrigas sociais expedidas pola Tesourería da Seguridade Social.</p>
<p>4. Certificación de non ter pendente de pagamento ningunha débeda coa Administración pública da Comunidade Autónoma de Galicia expedida pola Consellería de Economía e Facenda.</p>
<p>5. Mostras materiais ou exemplares impresos da actividade subvencionada, no caso de realizalos dentro da actividade, e, en tódolos casos, xustificación documental da realización desta (mediante vídeo, dossier de prensa, disquetes, publicacións, contratos, ete.) e o correcto emprego do galego nos termos do artigo 3º da presente orde.</p>
<p>En relación cos xustificantes citados no número 1 deste artigo, as súas datas estarán comprendidas entre o 1 de xaneiro de 1998 e o 31 de outubro de 1998, e non se admitirán xustificantes de adquisición de material inventariable.</p>
<p>Artigo 12º.-Perda da subvención.</p>
<p>De o resultado da publicación non se axustar ós datos que figuran no impreso de solicitude ou incumprir algunha das normas contidas na presente orde, revogarase a axuda e a empresa interesada, se fose o caso, terá que reintegra-las cantidades percibidas.</p>
<p>No caso de que se lle conceda á mesma empresa no prazo de vigor da presente orde outra subvención por esta mesma finalidade, a dita empresa terá que llo comunicar á Administración. Para este respecto, é de aplicación o disposto no artigo 78.3º da Lei 11/1992, do 7 de outubro, de réxime financeiro e presupostario de Galicia.</p>
<p>Disposicións derradeiras</p>
<p>Primeira.-Facúltase o director xeral de Política Lingüística para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de xaneiro de 1998.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>

