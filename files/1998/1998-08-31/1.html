---
date: '1998-08-31'
id: 6A12
page: 9
number: 168
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 16 de xullo de 1998, da Delegación Provincial de Pontevedra,
  pola que se dispón o rexistro, depósito e publicación, no Diario Oficial de
  Galicia, do convenio colectivo da empresa Componentes de Vehículos de Galicia,
  S.A.
range: Resolución
url: 'https://www.xunta.gal/dog/Publicados/1998/19980831/Anuncio6A12_gl.html'
---
<p>Visto o expediente do convenio colectivo para a empresa Componentes de Vehículos de Galicia, S.A., que tivo entrada nesta delegación provincial o día 9-7-1998, subscrito en representación da parte económica pola representación da empresa, e da parte social, polo comité da empresa, o 26-5-1998. De conformidade co disposto no artigo 90.2º e 3º, do Real decreto legislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 16 de xullo de 1998.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo da empresa Componentes de Vehículos de Galicia, S.A. e os traballadores</p>
<p>No Porriño, 26 de maio de 1998, reunidos dunha parte, Horacio Reyes Crespo y María del Carmen Rodríguez Ruiz, representantes legais da empresa Componentes de Vehículos de Galicia, S.A.</p>
<p>E doutra parte, o comité de empresa, representado legalmente por José Alfaya Márquez (USO), José Gómez Diz (USO), Mª Elisa Piedras Estévez (USO) e Antonio Arcos Fernández (CIG) y Guillermo Moreira Barros (CIG).</p>
<p>Ámbalas partes recoñécense, no concepto en que interveñen, coa capacidade legal necesaria para negocia-lo presente convenio e para o efecto establecen o seguinte:</p>
<p>Título I</p>
<p>Disposicións xerais</p>
<p>Artigo 1º.-Ámbito territorial.</p>
<p>O ámbito territorial do presente convenio colectivo é para o centro de traballo da empresa Componentes de Vehículos de Galicia, S.A., situada actualmente no concello do Porriño.</p>
<p>Artigo 2º.-Ámbito persoal.</p>
<p>O presente convenio afecta ó persoal pertencente ó cadro de persoal da empresa, agás os que desempeñan cargos de conselleiros e os contratos de alta dirección ou de alta xestión da empresa.</p>
<p>Artigo 3º.-Vixencia.</p>
<p>A vixencia do presente convenio será a partir do 1 de xaneiro de 1998 ó 31 de decembro de 1998, quedando prorrogado integramente ata a súa substitución por outro convenio colectivo de empresa.</p>
<p>Artigo 4º.-Prórroga.</p>
<p>Extinguido o período de vixencia, a denuncia deste convenio considérase automática.</p>
<p>Artigo 5º.-Condicións máis beneficiosas.</p>
<p>A empresa respectará as condicións máis beneficiosas que viñese desfrutando o persoal.</p>
<p>Artigo 6º.-Absorbilidade.</p>
<p>Terán o carácter de absorbibles e compensables en cómputo anual coas condicións aquí establecidas, as melloras económicas que poidan estar desfrutando os traballadores ou calquera outra que por disposición legal, durante a vixencia deste convenio, puidese establecerse.</p>
<p>Artigo 7º.-Comisión de seguimento e interpretación (paritaria).</p>
<p>Durante a vixencia do presente convenio actuará unha comisión de seguimento e interpretación que, sen prexuízo das atribucións que en cuestión de vixencia teñen os comités de empresa, terá por funcións.</p>
<p>a) Vixilancia do cumprimento do pactado.</p>
<p>b) Actuar como órgano de interpretación, arbitraxe e conciliación, sen prexuízo da posibilidade da reclamación ante a xurisdicción administrativa e contenciosa na lexislación vixente.</p>
<p>c) A comisión estará composta por dous membros do comité de empresa e dous representantes da empresa.</p>
<p>Os dous representantes da empresa serán da súa libre elección, sen que ningún caso poidan exceder en mínimo á presentación social.</p>
<p>Por acordo de ámbalas partes poderase nomear un presidente entre as persoas da comisión.</p>
<p>As normas de funcionamento da comisión determinaraas a propia comisión.</p>
<p>Artigo 8º.-Vinculación á totalidade.</p>
<p>As condicións aquí acordadas forman un todo orgánico e indivisible e para efectos da súa práctica serán consideradas globalmente.</p>
<p>Título II</p>
<p>Condicións laborais</p>
<p>Artigo 9º.-Cómputo horario anual.</p>
<p>O cómputo anual de horas que se van realizar será de 18.00 horas.</p>
<p>De ser necesario, para cumprilo, utilizaranse días de axuste horario: 29 de decembro de 1998.</p>
<p>Artigo 10º.-Xornada laboral e quendas.</p>
<p>A xornada laboral de traballo será de 40 horas semanais de acordo co seguinte cadro horario:</p>
<p>Primeira quenda: de 6 a 14 horas.</p>
<p>Segunda quenda: de 14 a 22 horas.</p>
<p>Terceira quenda: de 22 a 6 horas.</p>
<p>As quendas serán rotativas e de luns a venres.</p>
<p>Para o persoal fixo o 1-1-1992, o traballo en quenda de noite terá carácter voluntario.</p>
<p>Dentro das 40 horas semanais, están computados 15 minutos por parada de bocadillo diariamente por quenda.</p>
<p>O horario de oficina será a quenda partida de 8 a 14 horas e de 15.30 a 17.30 horas.</p>
<p>Artigo 11º.-Vacacións.</p>
<p>As vacacións serán de 31 días naturais, sendo o desfrute delas da seguinte maneira:</p>
<p>Do 3 ó 30 de agosto (total 28 días).</p>
<p>Do 24, 30 e 31 de decembro (total 3 días).</p>
<p>Artigo 12º.-Licencias e permisos retribuídos.</p>
<p>1. O traballador, logo de aviso e xustificación, poderá ausentarse do traballo con dereito a remuneración, agás que nos apartados correspondentes se diga o contrario, polo tempo seguinte:</p>
<p>a) 15 días naturais en caso de matrimonio.</p>
<p>b) 1 día en caso de traslado de domicilio.</p>
<p>c) 4 días en caso de falecemento de cónxuxe, fillos ou pais.</p>
<p>d) 2 días en caso de falecemento, enfermidade grave, intervención cirúrxica de parentes, ata o 2º grao de consanguinidade ou afinidade. En caso de necesitar desprazamento, a licencia será de 4 días.</p>
<p>e) 1 día en caso de falecemento doutro familiar político ou consanguíneo.</p>
<p>f) 2 días laborables en caso de nacemento de fillo.</p>
<p>g) Polo tempo indispensable para o cumprimento dun deber inescusable de carácter público e persoal.</p>
<p>h) En caso de morte dun compañeiro de traballo, durante o tempo necesario para asistir ó enterro, ós compañeiros que o desexen, sempre que o seu número non exceda o dos membros do comité de empresa.</p>
<p>2. Os/as traballadores/as, por lactación dun fillo/a menor de nove meses, terán dereito a unha hora de ausencia do traballo, que poderán dividir en dúas fraccións ou nunha reducción da súa xornada laboral en media hora, coa mesma finalidade.</p>
<p>3. Quen por razóns de garda legal teña ó seu coidado directo algún menor de seis anos ou un diminuído físico ou psíquico que non desempeñe outra actividade retribuída, terá dereito a unha reducción da xornada de traballo, coa diminución proporcional do salario, entre polo menos un tercio e un máximo da metade da duración daquilo.</p>
<p>4. Cando por razón de enfermidade, o traballador necesite asistir a un consultorio médico en horas coincidentes coa súa xornada laboral, a empresa concederalle (cun máximo de 12 horas anuais) o permiso necesario sen perda da retribución, debendo xustificarse o dito permiso co correspondente volante visado polo facultativo. Nos casos excepcionais nos que se exceda este límite de 12 horas, requirirase un informe efectuado polo médico de empresa que dictamine a procedencia ou improcedencia deste exceso.</p>
<p>5. Permisos retribuídos para exames: o traballador terá dereito ó desfrute dos permisos necesarios para concorrer a exames, ou unha preferencia a elixir quenda de traballo, cando curse con regularidade estudios para a obtención dun título académico ou profesional con aproveitamento ordinario.</p>
<p>Artigo 13º.-Organización do traballo.</p>
<p>1. A organización do traballo, de acordo co prescrito na lexislación vixente e no presente convenio, é facultade e responsabilidade da dirección da empresa. O comité de empresa terá a función de orientación e elaboración de propostas e informes no relacionado coa dita organización do traballo.</p>
<p>2. De conformidade coa lexislación vixente, o comité de empresa terá que ser informado pola empresa dos traslados de posto, cambios de quenda ou sección e en todo o derivado da mobilidade funcional dos traballadores dentro da estructura organizativa da empresa.</p>
<p>3. Os traslados ou cambios de postonon diminuirán as condicións salariais dos traballadores afectados, agás os incentivos ou complementos inherentes ó posto (prima de producción ou outros), que serán os estipulados para o dito novo posto.</p>
<p>4. Ante a implantación dun sistema de primas de producción, método de traballo ou nova actividade, a empresa informará previamente o comité de empre</p>
<p>sa e estudiará os informes que este puidese emitir, co obxecto de recoller e negocia-las súas achegas á nova implantación.</p>
<p>5. Cando a empresa introduza novas tecnoloxías que supoñan para os traballadores modificacións substanciais nas condicións de traballo, a empresa comunicará estas ó comité de empresa, o cal emitirá un informe dando a súa opinión. A empresa dará a formación que coide necesaria en cada caso para a formación e adaptación técnica dos traballadores afectados polas ditas tecnoloxías.</p>
<p>Artigo 14º.-Condicións dos contratos.</p>
<p>En razón das condicións dos contratos de permanencia ó servicio da empresa, os traballadores clasifícanse en: fixos, contratados por tempo determinado, eventuais, interinos, contratados a tempo parcial, en formación ou en prácticas. Así mesmo, poderase celebrar calquera tipo de contrato de traballo cunha modalidade que estea recollida na lexislación laboral vixente en cada momento.</p>
<p>Os traballadores baixo contratos eventuais terán os mesmos dereitos cós demais traballadores do cadro, agás as limitacións derivadas da natureza do seu contrato e do presente convenio.</p>
<p>A empresa comprométese a dar preferencia, en igualdade de condicións, ós fillos dos traballadores en alta do cadro de persoal, á hora das novas incorporacións. Constituirase un comité de selección para o estudio das posibles solicitudes que se presenten, que estará formado por dous membros do comité de empresa e dous membros por parte da empresa, fixando a empresa os criterios obxectivos de valoración. Exceptuaranse deste sistema aqueles postos con facultades organizativas e de responsabilidade sobre o persoal, nos que será a dirección de empresa a que tomará a decisión.</p>
<p>Artigo 15º.-Ascensos.</p>
<p>Os ascensos para o persoal da empresa rexeranse polos seguintes criterios:</p>
<p>a) Automaticamente, polo simple feito de cumprir 18 anos os aspirantes administrativos serán ascendidos a auxiliares, os pinches a peóns e os peóns de primeiro ano a peóns, cando cumpran un ano de antigüidade na empresa.</p>
<p>b) Os ascensos non automáticos faranse polo sistema de concurso-oposición. Cando exista unha vacante, a dirección da empresa daralla a coñecer ó comité de empresa, que, para coñecemento de todo o persoal, a publicará nos taboleiros de anuncios.</p>
<p>Esta notificación deberá realizarse cunha antelación dun mes á data da celebración das probas e deberá conter detallada exposición das vacantes ou postos que se van cubrir e as datas nas que se deberán efectua-las probas.</p>
<p>Unha vez notificada pola empresa a existencia dunha vacante, constituirase no prazo máximo de tres días o tribunal cualificador, que definirá as pro-</p>
<p>bas ás que deberán someterse os aspirantes, así como a puntuación mínima esixida para alcanza-la condición de aprobado. Isto realizarao no prazo mínimo de 10 días, co fin de que sexa exposto no taboleiro de anuncios cunha antelación de 15 días, como mínimo, á celebración das probas.</p>
<p>A composición do tribunal será:</p>
<p>Presidente: designado pola dirección da empresa.</p>
<p>Un técnico nomeado pola empresa, pertencente ó departamento no que se vaia cubri-la vacante.</p>
<p>Dous membros do comité de empresa, ou nomeados entre o cadro de persoal por este. Destes, como mínimo, un deles deberá ter igual ou superior grupo profesional cá vacante que se vai cubrir.</p>
<p>Un secretario: cargo que ordinariamente será un administrativo, designado pola dirección da empresa, que levantará acta das reunións.</p>
<p>En igualdade de condicións atribuirase o ascenso segundo a seguinte orde de prioridades:</p>
<p>1. Ó máis antigo na categoría inferior.</p>
<p>2. Ó máis antigo na empresa.</p>
<p>En caso de discrepancia co comité en materia de ascenso, a empresa ten a última facultade de decisión.</p>
<p>Artigo 16º.-Creación de emprego fixo.</p>
<p>Durante a vixencia do presente convenio, a empresa comprométese a crear dez empregos fixos.</p>
<p>Artigo 17º.-Capacidade diminuída.</p>
<p>Nos casos nos que se produza diminución de capacidade de tal forma que o traballador non poida realizar, sen risco para a súa saúde, a súa tarefa habitual, e sen prexuízo do que estableza a normativa reguladora das incapacidades laborais e dos distintos tipos de invalidez, a empresa, unha vez comprobada tal circunstancia, procurará adecualo a un posto axustado ás súas condicións físicas e psicolóxicas, se houber unha vacante e de acordo coa retribución do novo posto de traballo.</p>
<p>Artigo 18º.-Formación.</p>
<p>Potenciarase a política de formación profesional para posibilitar:</p>
<p>Un mellor desenvolvemento do posto.</p>
<p>A adecuación dos recursos humanos ós cambios organizativos e tecnolóxicos.</p>
<p>O desenvolvemento dun mando e unha toma de decisións máis participativa.</p>
<p>A creación de novas expectativas de ascenso.</p>
<p>A adaptación dos novos empregados á empresa.</p>
<p>1. Continuarase coa potenciación dos cursos de formación externos e comezaranse cursos internos para formación de responsables de área ou quenda, ampliándoos sucesivamente. A empresa consultará</p>
<p>previamente co comité de empresa a posta en marcha dos plans de formación.</p>
<p>Así mesmo, fomentarase a formación do persoal apropiado no concernente ó coñecemento das novas tecnoloxías que se poidan aplicar na empresa. Evitarase, sempre que os prazos de execución ou o nivel de coñecementos requirido o permitan, o desprazamento profesional do persoal actual en beneficio doutro de nova contratación.</p>
<p>2. A asistencia ós cursos de formación é de carácter voluntario. Tanto os mandos como o comité de empresa colaborarán na difusión das accións formativas que se promovan, fomentando a asistencia ós cursos.</p>
<p>Non obstante, será obrigatoria a asistencia naqueles casos de convocatoria como antecedente obrigado para certas promocións, cando a necesidade de formación sexa requirida para o adecuado e seguro desenvolvemento do contido do posto de traballo.</p>
<p>3. A empresa estudiará as peticións de permisos extraordinarios solicitados polos traballadores que teñan como fin a formación propia ou a reciclaxe.</p>
<p>Artigo 19º.-Excedencias.</p>
<p>En materia de excedencias, os empregados de Componentes de Vehículos de Galicia, S.A., poderán optar entre o sistema regulado no artigo 46 do Estatuto dos traballadores e o que a seguir se expón, considerados ámbolos dous no seu conxunto:</p>
<p>A empresa concederá a todo o persoal que teña polo menos dous anos de antigüidade como fixo na empresa ou desde a última excedencia desfrutada, o pase a excedencia voluntaria por período non inferior a seis meses nin superior a tres anos.</p>
<p>A excedencia deberá solicitarse por escrito con vinte días de antelación e poderá ser atrasada cando a ausencia do empregado cause notorio prexuízo á empresa.</p>
<p>Se o traballador non solicita o reingreso trinta días antes do remate do prazo concedido de excedencia, ou do máximo fixado neste artigo, perderá o dereito ó seu posto de traballo.</p>
<p>No caso de que non exista vacante da categoría do traballador, a empresa porao no seu coñecemento.</p>
<p>O traballador que solicite o seu ingreso dentro do prazo fixado, terá dereito a ocupa-la primeira vacante que se produza na súa categoría. Se a vacante existente fose de categoría inferior á súa, poderá optar entre ocupala co salario a ela asignado ou esperar a que se produza unha vacante da súa categoría. Se producida ou existindo a vacante na súa categoría e requirido para que se incorpore, non o efectuase no prazo de 15 días, perderá todo o dereito ó reingreso.</p>
<p>O tempo de excedencia non será computable para ningún efecto e unha vez incorporado na súa categoría será recollido co número que lle corresponda, segundo o seu tempo de servicio activo.</p>
<p>Artigo 20º.-Roupa de traballo.</p>
<p>A dotación do vestiario segundo as diferentes categorías será a seguinte:</p>
<p>Persoal de fabricación: efectuaranse dúas entregas anuais do seguinte xeito:</p>
<p>Primeira entrega: antes do 1 de abril, vestiario de verán composto por pantalón, 2 camisetas, chaqueta curta e calzado de verán.</p>
<p>Segunda entrega: antes do 1 de outubro, vestiario de inverno, composto por pantalón, camisa, chaqueta curta e zapatos.</p>
<p>Capataces e encargados: efectuaranse as mesmas entregas que ó persoal de fabricación.</p>
<p>Persoal de mantemento: efectuaránselle as mesmas entregas, pero facilitaráselle calzado de seguridade, botas en inverno e zapatos en verán.</p>
<p>Persoal de laboratorio e departamentos técnicos: dúas batas ó ano coincidindo coas datas anteriormente sinaladas.</p>
<p>Persoal que realice traballo exteriores (carreteiros): facilitaráselle roupa de abrigo e roupa adecuada para a chuvia (pantalón, chaqueta e calzado).</p>
<p>A empresa facilitará máis roupa de traballo a todo traballador que, polo desenvolvemento da súa actividade normal, a necesitase.</p>
<p>Artigo 21º.-Seguridade e hixiene.</p>
<p>O comité de seguridade e saúde está formado por dous representantes da empresa e dous dos traballadores.</p>
<p>Os representantes dos traballadores poderán dispoñer dun total de 10 horas mensuais que distribuirán entre eles, sen incluí-las dedicadas a formación.</p>
<p>Título III</p>
<p>Aspectos sociais</p>
<p>Artigo 22º.-Seguro de vida.</p>
<p>A empresa, no momento de asina-lo convenio, comprométese a cambia-las coberturas da póliza de seguro vixente a favor dos traballadores da empresa, para cubri-las seguintes indemnizacións polas seguintes causas:</p>
<p>Morte: 1.403.107.</p>
<p>Invalidez permanente absoluta: 1.403.107.</p>
<p>Morte por accidente: 4.209.322.</p>
<p>Morte por accidente de tráfico: 5.612.429.</p>
<p>Artigo 23º.-Fondo social.</p>
<p>A dotación do fondo social é de 400.000 ptas.</p>
<p>O fin do fondo é atende-las axudas de carácter social que sexan solicitadas polo persoal ó que lle afecte o convenio.</p>
<p>Artigo 24º.-Comedor.</p>
<p>A empresa aboará os gastos de comidas orixinadas por necesidades dela na contía máxima de 1.200 ptas. por comida, que serán pagadas por caixa.</p>
<p>Queda excluído o caso do persoal contratado en réxime de quenda partida.</p>
<p>Artigo 25º.-Anticipos.</p>
<p>O persoal terá dereito ós anticipos estipulados legalmente. O traballador que o solicite terá dereito a un anticipo equivalente ó importe total das gratificacións extraordinarias de xullo, Nadal e beneficios, sempre que o motivo sexa xusto a xuízo da dirección, e logo de informe da comisión paritaria.</p>
<p>Artigo 26º.-Desprazamentos.</p>
<p>O persoal, que a pedimento da empresa teña que desenvolve-lo seu traballo fóra dela e nun radio superior a 10 km, verá incrementada a súa retribución diaria e as súas horas extras nun 30% mentres dure o desprazamento.</p>
<p>Quedan excluídas deste artigo as categorías iguais ou superiores a xefe de sección, os desprazamentos por motivos de formación en tódolos casos e as persoas que como os vendedores e viaxantes, etc., necesitan os desprazamentos para o normal desenvolvemento da súa actividade.</p>
<p>Artigo 27º.-Quilometraxe.</p>
<p>O importe do quilómetro por desprazamento con vehículo propio por necesidades da empresa fíxase en 30 ptas./km brutas, incluíndo os desprazamentos e a mutua de accidentes, tanto por revisión periódica como por asistencia médica de accidente.</p>
<p>Artigo 28º.-Axuda por fillos diminuídos.</p>
<p>Para petición do comité de empresa e para as persoas que se solicitou, durante a vixencia do presente convenio, a empresa aboará a cantidade de 25.000 ptas. brutas mensuais por cada fillo diminuído físico ou psíquico recoñecido pola Seguridade Social e que estea a cargo do traballador.</p>
<p>Esta axuda será concedida a un máximo do 5% de traballadores do total do cadro de persoal.</p>
<p>Título IV</p>
<p>Aspectos sindicais</p>
<p>Artigo 29º.-Asembleas.</p>
<p>No que a esta materia se refire observarase o que establece o Estatuto dos traballadores sobre o dereito de reunión e a comunicación á empresa e demais requisitos efectuaranse polo menos con 72 horas de antelación.</p>
<p>A empresa, por petición do comité de empresa, autorizará asemblea para tratar asuntos importantes e urxentes.</p>
<p>Artigo 30º.-Acumulación de horas sindicais.</p>
<p>As horas establecidas para os membros do comité de empresa poderán ser acumuladas trimestralmente</p>
<p>para un ou varios membros do dito comité, sempre e cando se lle indique á dirección da empresa a súa distribución.</p>
<p>Artigo 31º.-Dereitos sindicais.</p>
<p>O comité de empresa terá dereito a ter coñecemento e control de tódolos contratos de traballo do persoal afecto a este convenio, sempre e cando sexan solicitados por este.</p>
<p>Artigo 32º.-Taboleiros de anuncios.</p>
<p>Cada central sindical representada dentro do comité de empresa terá dereito a un taboleiro de anuncios para o seu uso exclusivo, colocado en lugar accesible para todo o persoal.</p>
<p>Título V</p>
<p>Conceptos económicos</p>
<p>Artigo 33º.-Retribucións.</p>
<p>As retribucións do persoal para 1998 serán as que figuran na táboa salarial anexa.</p>
<p>Artigo 34º.-Plus de antigüidade.</p>
<p>A. Duración do período de cobramento establecido nun máximo de 12 anos.</p>
<p>B. Distribución do período de cobramento en tres cuadrienios.</p>
<p>C. O importe de cada un dos tres cuadrienios será do 7% da media resultante de suma-los salarios base recollidos na táboa salarial anexa, ou o seu equivalente para anos sucesivos.</p>
<p>Artigo 35º.-Plus de asistencia e plus de puntualidade.</p>
<p>O importe destes dous pluses percibirase na contía fixa mensual que figura na táboa salarial anexa. Estes dous pluses cobraranse por día efectivo de traballo.</p>
<p>Os atrasos que se produzan á hora de entrada ou faltas parciais ó traballo nun día determinado implicarán a perda da parte proporcional do plus de asistencia (sempre que o atraso sexa superior a unha hora) e do cen por cento do plus de puntualidade dese día.</p>
<p>Nas faltas de traballo durante todo o día, non se pagará o importe de ámbolos pluses do dito día, exceptuando as licencias e permisos recollidos no artigo 12º do presente convenio (agás nas que se indique o contrario), así como as saídas a consultorio médico por razóns de enfermidade do traballador.</p>
<p>Artigo 36º.-Plus de nocturnidade.</p>
<p>Este plus será do 28% sobre o salario base e a antigüidade, pagándose o dito plus na xornada abranguida entre as 22 horas e as 6 horas do día seguinte.</p>
<p>Artigo 37º.-Baixas por accidente.</p>
<p>Nas baixas por accidente garánteselle ó traballador afectado o cento por cento da súa retribución mensual (como se traballase os días de baixa por accidente).</p>
<p>Artigo 38º.-Paga de productividade.</p>
<p>A empresa pagará a cada traballador 20.000 ptas., aínda que non se cumpra o obxectivo de tiradas plenamente.</p>
<p>Artigo 39º.-Baixas por enfermidade e maternidade.</p>
<p>Rexeranse polo establecido polo Estatuto dos traballadores e leis concordantes.</p>
<p>Artigo 40º.-Gratificacións extraordinarias.</p>
<p>As gratificacións extraordinarias de xullo, Nadal e beneficios serán aboadas para todo o persoal, na contía dunha mensualidade do salario base, plus de asistencia e puntualidade da táboa salarial anexa, así como a antigüidade correspondente.</p>
<p>As datas de pagamento das gratificacións de xullo e Nadal serán efectivas os días 15 de xullo e 15 de decembro respectivamente, sendo a de beneficios o 25 de xaneiro do ano seguinte. En caso de que algún dos días fixados coincidise cun día inhábil, pagaríanse no primeiro día hábil seguinte.</p>
<p>Artigo 41º.-Prima de producción.</p>
<p>Mantense o acordo convido ata rematar ou regulariza-lo estudio que se está a realizar actualmente.</p>
<p>Artigo 42º.-Horas extraordinarias.</p>
<p>A empresa e o comité acordan a conveniencia de reducir ó mínimo indispensable as horas extraordinarias de acordo cos seguintes criterios:</p>
<p>1. Horas extraordinarias habituais: suspensión.</p>
<p>2. Horas extraordinarias motivadas por forza maior.</p>
<p>Enténdese como tales as que veñan esixidas pola necesidade de reparar sinistros ou outros danos extraordinarios e urxentes, así como no caso de risco de perda de materias primas: realización.</p>
<p>3. Horas extraordinarias estructurais.</p>
<p>Co fin de clarificar este concepto, entenderanse como tales as necesarias por períodos punta de producción, pedidos imprevistos, cambios de quenda, ausencias imprevistas, substitución de horas sindicais e outras circunstancias de carácter estructural como avarías ou mantemento urxente, defectos de producción, todo iso sempre que non poidan ser substituídas por contratacións temporais ou a tempo parcial previstas na lei.</p>
<p>A dirección da empresa entregaralle ó comité de empresa copia do rexistro mensual de tódalas horas extraordinarias, indicando o nome do traballador, sección onde se realizaron, causas e número delas. Así mesmo e en función desta información e cos criterios sinalados anteriormente, a empresa e o comité determinarán o carácter e natureza das horas.</p>
<p>Por razóns de tipo operativo acórdase que a comunicación a cada traballador, das horas extraordinarias realizadas por el, sexa mensual.</p>
<p>As horas extraordinarias realizadas por causas de forza maior e as estructurais non terán a recarga nas cotizacións á Seguridade Social a que se refiren os reais decretos 1858/1981, do 20 de agosto e 1/1985, do 5 de xaneiro. Para iso, notificaranllas mensualmente á autoridade laboral, conxuntamente a empresa e o comité.</p>
<p>Artigo 43º.-Categorías profesionais.</p>
<p>Segundo a táboa salarial anexa.</p>
<p>Título VI</p>
<p>Aspectos legais</p>
<p>Artigo 44º.-Lexislación aplicable.</p>
<p>A empresa comprométese a solicitar perante a autoridade laboral competente o encadramento dentro do sector ó que a nosa empresa poida pertencer nun prazo de seis meses; se a empresa non fixese a dita consulta rexerase polo de químicas. A empresa realizou o 22-12-1997 a solicitude de encadramento ante a Comisión Nacional de Convenios Colectivos, e queda á espera de que este organismo conteste a solicitude presentada.</p>
<p>Artigo 45º.-Comisión negociadora.</p>
<p>Está constituída polo xerente da empresa, Horacio Reyes Crespo, polo responsable administrativo, Mª del Carmen Rodríguez Ruiz, e polo comité de empresa, representante legal dos traballadores.</p>
<p>Artigo 46º.-Plus de penosidade.</p>
<p>Establécese a cantidade de 15.000 ptas., por horas efectivas de traballo na sección de escuma, mentres dure a súa penosidade por uso de máscaras.</p>
<p>Artigo 47º.-Prima de presencia.</p>
<p>Co obxecto de premia-la presencia continuada no traballo, establécese a prima de presencia para tódolos traballadores da empresa, que se fará efectiva a partir do 1 de maio de 1998, con suxeición ós seguintes criterios:</p>
<p>1. A prima devengarase por meses naturais completos en situación de alta no cadro de presoal, e non será pagadeira no mes de vacacións.</p>
<p>2. O traballador que non tivese ausencia ó traballo durante o mes, percibirá unha prima de 4.000 pesetas, que será aboada na nómina correspondente ó mes seguinte.</p>
<p>Non terán a consideración de ausencias para efectos desta prima:</p>
<p>As vacacións oficiais.</p>
<p>Os permisos regulamentarios retribuídos, coa excepción do referente ás letras b e g do artigo 12º deste convenio.</p>
<p>Os accidentes de traballo.</p>
<p>Os descansos derivados de recuperación voluntaria.</p>
<p>Táboa salarial para o cálculo do plus de antigüidade</p>
<p>Importes anuais ano 1998</p>
<table><tbody><tr><td></td></tr>
<tr><td>Categorías</td><td>Salario base</td><td>P. asistencia</td><td>P. puntualidade</td><td>T. devengado</td><td>P. antigüidade
por cuadrienios</td></tr>
<tr><td></td></tr>
</tbody></table>
<table><tbody><tr><td>Peón 1 ano</td><td>1.477.620</td><td>129.735</td><td>108.630</td><td>1.715.985</td><td>126.005</td></tr>
<tr><td></td></tr>
<tr><td>Peón</td><td>1.566.270</td><td>137.520</td><td>115.140</td><td>1.818.930</td><td>126.005</td></tr>
<tr><td></td></tr>
<tr><td>Axudante</td><td>1.644.570</td><td>144.390</td><td>120.915</td><td>1.909.875</td><td>126.005</td></tr>
<tr><td></td></tr>
<tr><td>Especialista</td><td>1.722.945</td><td>151.275</td><td>126.645</td><td>2.000.865</td><td>126.005</td></tr>
<tr><td></td></tr>
<tr><td>Oficial 3ª administrativo
Oficial 3ª</td><td>1.801.170</td><td>158.160</td><td>132.420</td><td>2.091.750</td><td>126.005</td></tr>
<tr><td></td></tr>
<tr><td>Oficial 2ª administrativo
Oficial 2ª</td><td>1.879.560</td><td>165.015</td><td>138.165</td><td>2.182.740</td><td>126.005</td></tr>
<tr><td></td></tr>
<tr><td>Oficial 1ª administrativo
Oficial 1ª
Xefe de equipo</td><td>1.957.845</td><td>171.900</td><td>143.910</td><td>2.273.655</td><td>126.005</td></tr>
<tr><td></td></tr>
<tr><td>Encargado sección
Xefe de 2ª administrativo</td><td>2.036.190</td><td>178.770</td><td>149.670</td><td>2.364.630</td><td>126.005</td></tr>
<tr><td></td></tr>
<tr><td>Xefe sección
Xefe de 1ª administrativo</td><td>2.114.505</td><td>185.640</td><td>155.430</td><td>2.455.575</td><td>126.005</td></tr>
<tr><td></td></tr></tbody></table>
<p>Bases para o cálculo do plus de antigüidade</p>
<p>Suma de salarios base: 16.200.675</p>
<p>Media de salarios base: 1.800.075</p>
<p>Tipo que se vai aplicar: 7%.</p>
<p>Plus antigüidade: 126.005</p>
<p>Componentes Vehículos de Galicia, S.A.</p>
<p>Táboa salarial convenio 1998</p>
<table><tbody><tr><td></td></tr>
<tr><td></td></tr>
<tr><td>Categorías</td><td>Salario base</td><td>P. asistencia</td><td>P. puntualidade</td><td>Total</td><td>H.E. hábil</td><td>H.E. inhábil</td></tr>
<tr><td></td></tr>
</tbody></table>
<table><tbody><tr><td>Peón 1 ano</td><td>98.508</td><td>8.649</td><td>7.242</td><td>114.399</td><td>1.659</td><td>2.073</td></tr>
<tr><td></td></tr>
<tr><td>Peón</td><td>104.418</td><td>9.168</td><td>7.676</td><td>121.262</td><td>1.759</td><td>2.197</td></tr>
<tr><td></td></tr>
<tr><td>Axudante</td><td>109.638</td><td>9.626</td><td>8.061</td><td>127.325</td><td>1.847</td><td>2.307</td></tr>
<tr><td></td></tr>
<tr><td>Especialista</td><td>114.863</td><td>10.085</td><td>8.443</td><td>133.391</td><td>1.935</td><td>2.417</td></tr>
<tr><td></td></tr>
<tr><td>Oficial 3ª administrativo
Oficial 3ª</td><td>120.078</td><td>10.544</td><td>8.828</td><td>139.450</td><td>2.023</td><td>2.526</td></tr>
<tr><td></td></tr>
<tr><td>Oficial 2ª administrativo
Oficial 2ª</td><td>125.304</td><td>11.001</td><td>9.211</td><td>145.516</td><td>2.111</td><td>2.636</td></tr>
<tr><td></td></tr>
<tr><td>Oficial 1ª administrativo
Oficial 1ª
Xefe de equipo</td><td>130.523</td><td>11.460</td><td>9.594</td><td>151.577</td><td>2.199</td><td>2.746</td></tr>
<tr><td></td></tr>
<tr><td>Encargado de sección
Xefe de 2ª administrativo</td><td>135.746</td><td>11.918</td><td>9.978</td><td>157.642</td><td>2.287</td><td>2.856</td></tr>
<tr><td></td></tr>
<tr><td>Xefe sección
Xefe de 1ª administrativo</td><td>140.967</td><td>12.376</td><td>10.362</td><td>163.705</td><td>2.375</td><td>2.966</td></tr>
<tr><td></td></tr></tbody></table>
<p>7997</p>

