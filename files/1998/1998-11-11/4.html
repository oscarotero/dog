---
date: '1998-11-11'
id: '3922'
page: 12
number: 219
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Orde do 9 de novembro de 1998 pola que se determinan os servicios mínimos
  dirixidos a garanti-los servicios do persoal ó servicio de empresas
  concesionarias do servicio de ambulancias adscritas á Asociación Nacional de
  Empresarios de Ambulancias (ANEA), durante a folga convocada para os días 12,
  13, 19, 20, 26 e 27 de novembro de 1998.
range: Orde
url: 'https://www.xunta.gal/dog/Publicados/1998/19981111/Anuncio3922_gl.html'
---
<p>O artigo 28.2º da Constitución española recoñece como dereito fundamental da persoa o dereito á folga.</p>
<p>O exercicio deste dereito na Administración e nas empresas, entidades e institucións públicas ou privadas, que presten servicios públicos ou de recoñecida e inaprazable necesidade, no ámbito e competencias da Comunidade Autónoma de Galicia, está condicionado ó mantemento dos servicios esenciais fixados no artigo 2 do Decreto 155/1988, do 9 de xuño (DOG nº 116, do 20 de xuño), entre os que se atopa a sanidade.</p>
<p>O exercicio público da prestación da asistencia sanitaria, así como dos seus corolarios, non se poden ver afectados gravemente polo lexítimo dereito do exercicio de folga, xa que aquel é considerado e recoñecido prioritariamente en relación a este.</p>
<p>O artigo 3 do citado decreto faculta os conselleiros competentes, por razón dos servicios esenciais afectados, para que, mediante orde, e ante cada situación de folga, decidan o mínimo de actividades necesarias para asegura-lo mantemento de tales servicios; así como para determina-lo persoal necesario para a súa prestación.</p>
<p>Convocada unha folga que afecta o persoal dependente das empresas integradas na citada asociación, concesionarias do servicio de ambulancias, que prestan os seus servicios no Sergas en todo o ámbito da Comunidade Autónoma de Galicia, que se levará a cabo os días 12, 13, 19, 20, 26 e 27 de novembro de 1998; cumprido o preceptivo trámite de convocatoria de audiencia ó comité de folga e recepción das alegacións formuladas polo seu representante, esta consellería</p>
<p>DISPÓN:</p>
<p>Artigo 1º.-A convocatoria de folga que afecta o persoal dependente de empresas concesionarias do servicio de ambulancias adscritas á Asociación Nacional de Empresarios de Ambulancias (ANEA), que se levará a cabo os días 12, 13, 19, 20, 26 e 27 de novembro de 1998, enténdese condicionada ó mantemento dos servicios mínimos que se establecen no anexo desta orde.</p>
<p>Os servicios mínimos que se fixan resultan totalmente imprescindibles para mante-la necesaria cobertura asistencial respecto ós servicios de ambu</p>
<p>lancias, e evitar que se produzan graves prexuízos ós usuarios.</p>
<p>Tales mínimos responden á necesidade de compatibiliza-lo respecto ineludible ó exercicio do dereito á folga coa adecuada atención ós usuarios do servicio de ambulancias que, baixo ningún concepto, poden quedar desasistidos polas características do servicio dispensado.</p>
<p>Entrando na análise dos criterios da determinación dos servicios mínimos, pódese sinalar que para a fixación destes se tivo en conta a necesidade de manter unha porcentaxe da actividade imprescindible e como tal irreductible, para cubri-las necesidades asistenciais da poboación en canto ó servicio de ambulancias.</p>
<p>E para garantir tal actividade de aseguramento da prestación asistencial do servicio, requírese unha fixación de servicios esenciais cunha cobertura do 100% respecto á atención urxente.</p>
<p>No tocante á atención ordinaria procede manter en certos casos o 80% de cobertura, na procura de concilia-lo dereito de folga coa prestación do servicio ós cidadáns.</p>
<p>As porcentaxes referidas enténdense respecto ós efectivos da cada unha das empresas afectadas.</p>
<p>Entenderase, en todo caso, como atención urxente, a demandada como tal en calquera circunstancia por institucións sanitarias. Entenderase como atención ordinaria os servicios programados de carácter non urxente, especificamente: altas, tratamentos e traslados intercentros.</p>
<p>Artigo 2º.-A designación nominal, con carácter rotatorio, do persoal que deberá cubri-los distintos servicios será feita pola dirección das empresas integradas na citada asociación, concesionarias do servicio de ambulancias; procedéndose á súa publicación nos taboleiros de anuncios dos centros correspondentes.</p>
<p>Artigo 3º.-Os paros e alteracións no traballo por parte do persoal necesario para o mantemento dos servicios mínimos determinados serán considerados ilegais para os efectos do establecido no artigo 16.1º do Real decreto lei 17/1977, do 4 de marzo (BOE nº 58, do 9 de marzo).</p>
<p>Artigo 4º.-O disposto nos artigos anteriores non significará ningún tipo de limitación dos dereitos que a normativa reguladora da folga lle recoñece ó persoal nesta situación, nin tampouco sobre a tramitación e efectos das peticións que a motiven.</p>
<p>Artigo 5º.-Sen prexuízo do que establecen os artigos anteriores, deberanse observa-las normas legais e regulamentarias vixentes en materia de garantías dos usuarios dos establecementos sanitarios.</p>
<p>Disposición derradeira</p>
<p>A presente orde entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 9 de novembro de 1998.</p>
<p>José Mª Hernández Cochón</p>
<p>Conselleiro de Sanidade e Servicios Sociais</p>
<p>ANEXO</p>
<p>Servicios mínimos en transporte sanitario</p>
<p>-Urxente:</p>
<p>100% dos servicios.</p>
<p>-Non urxente:</p>
<p>100% dos servicios de transporte para diálise.</p>
<p>100% dos servicios de transporte para tratamentos oncolóxicos.</p>
<p>100% dos servicios de transporte para controis hematolóxicos.</p>
<p>100% dos servicios de transporte para extracción periférica de mostras.</p>
<p>100% dos servicios de transporte para altas hospitalarias.</p>
<p>100% dos servicios de transporte para traslados intercentros.</p>
<p>80% dos servicios de transporte para rehabilitación.</p>
<p>80% dos servicios de transporte para consultas.</p>
<p>10111</p>

