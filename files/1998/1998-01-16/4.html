---
date: '1998-01-16'
id: 1049A
page: 373
number: 10
agency: 'CONSELLERÍA DE CULTURA, COMUNICACIÓN SOCIAL E TURISMO'
section: III. OUTRAS DISPOSICIÓNS
title: >-
  Decreto 9/1998, do 8 de xaneiro, polo que se declara 1998 ano de Martín Codax,
  Mendinho e Johan de Cangas.
range: Decreto
url: 'https://www.xunta.gal/dog/Publicados/1998/19980116/Anuncio1049A_gl.html'
---
<p>Os trobadores Martín Codax, Mendinho e Johan de Cangas, ós que a Real Academia Galega decidiu dedicárlle-lo Día das Letras Galegas de 1998, foron creadores dunha época, a medieval, en que Galicia ocupaba un posto salientable no mundo literario da Romania ata o punto de que a sona dos nosos creadores superaba os límites de Galicia e mesmo de España. Xusto é que se recoñeza esta época de esplendor das nosas letras cunha celebración como a que a Real Academia Galega propón.</p>
<p>Cadra que Martín Codax, Mendinho e Johan de Cangas son autores de fermosísimas cantigas de amigo, especialidade netamente galega dentro da lírica medieval. Aínda que escaso, o seu corpus poético é sumamente interesante e leva sido obxecto de investigacións por parte de especialistas de todo o mundo.</p>
<p>Na súa virtude, por proposta do conselleiro de Cultura, Comunicación Social e Turismo e logo de deliberación do Consello da Xunta de Galicia na súa reunión do día oito de xaneiro de mil novecentos noventa e oito,</p>
<p>DISPOÑO:</p>
<p>Artigo 1º.-Declárase o ano 1998 en Galicia Ano de Martín Codax, Mendinho e Johan de Cangas, polo que debe constituír unha obriga para tódolos galegos participar na homenaxe debida a estes trobadores.</p>
<p>Artigo 2º.-As institucións públicas galegas, os centros de ensino, as bibliotecas, as asociacións e federacións culturais dependentes da Xunta de Galicia dedicarán unha parte da súa actividade a poñer de relevo a obra destes tres trobadores galegos do século XIII que tanto contribuíron á grandeza da nosa literatura medieval.</p>
<p>Artigo 3º.-Como testemuño de homenaxe a Martín Codax, Mendinho e Johan de Cangas, a Xunta de Galicia acuñará unha medalla conmemorativa de trescentos exemplares numerados.</p>
<p>Disposición derradeira</p>
<p>O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, oito de xaneiro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social e Turismo</p>
<p>150</p>

