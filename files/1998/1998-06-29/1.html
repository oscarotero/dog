---
date: '1998-06-29'
id: E092
page: 7
number: 123
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: I. DISPOSICIÓNS XERAIS
title: >-
  Decreto 186/1998, do 11 de xuño, polo que se procede á reforma do artigo 5 do
  Decreto 202/1997, do 24 de xullo, polo que se crea o Observatorio Galego da
  Familia.
range: Decreto
url: 'https://www.xunta.gal/dog/Publicados/1998/19980629/AnuncioE092_gl.html'
---
<p>A Comunidade Autónoma galega ten competencia exclusiva en materia de asistencia social, de conformidade co artigo 27.23º do seu Estatuto de autonomía en relación co artigo 148.1º.20 da Constitución española.</p>
<p>En exercicio desta competencia, o Parlamento de Galicia aprobou a Lei 3/1997, do 9 de xuño, galega da familia, a infancia e a adolescencia. A lei, no seu artigo 13.1º b), prevé a creación do Observatorio Galego da Familia o que se levou a cabo polo Decreto 202/1997, do 24 de xullo, constituíndose como órgano colexiado de carácter consultivo e de apoio ó desenvolvemento das políticas socio-familiares adscrito á Consellería de Familia e Promoción do Emprego, Muller e Xuventude.</p>
<p>A nova estructura orgánica da Xunta de Galicia establecida polo Decreto 347/1997, do 9 de decembro, fai necesario proceder á modificación do artigo 5 do Decreto 202/1997, que establece a composición do dito Observatorio, para axustalo á nova estructura, polo que se procede a darlle unha nova redacción, o que facilita a súa operatividade e evita a modificación puntual no caso de futuros cambios estructurais.</p>
<p>De conformidade coas anteditas normas e en virtude das competencias conferidas polo artigo 37.2º</p>
<p>da Lei 1/1983, do 22 de febreiro, da Xunta e do seu presidente, modificada pola Lei 11/1998, do 20 de outubro, por proposta da conselleira de Familia e Promoción do Emprego, Muller e Xuventude logo de deliberación do Consello da Xunta de Galicia na súa reunión do día once de xuño de mil novecentos noventa e oito,</p>
<p>DISPOÑO:</p>
<p>Artigo único.-O artigo 5 do Decreto 202/1997, do 24 de xullo, terá a seguinte redacción:</p>
<p>O Observatorio Galego da Familia estará integrado polos seguintes membros:</p>
<p>-Presidente: o/a conselleiro/a de Familia e Promoción do Emprego, Muller e Xuventude.</p>
<p>-Secretario: o/a director/a xeral de Familia.</p>
<p>-Vocais:</p>
<p>a) Representantes da Administración autonómica:</p>
<p>1) Un representante, con categoría de director xeral, nomeado por cada unha das consellerías do Goberno de Galicia.</p>
<p>2) O/A director/a do Instituto Galego de Estatística.</p>
<p>b) Representantes da Administración local:</p>
<p>*Dous representantes da Federación Galega de Municipios e Provincias, nomeados por esta.</p>
<p>c) Representantes de entidades e asociacións de ámbito familiar:</p>
<p>*Dous representantes das organizacións e asociacións familiares da Comunidade Autónoma.</p>
<p>*O presidente da Sociedade de Pediatría de Galicia.</p>
<p>A Delegación do Goberno en Galicia poderá nomear un representante, que terá voz e voto.</p>
<p>Por cada membro titular deberase designar un suplente para o caso de que aquel non puidese asistir.</p>
<p>Disposición derradeira</p>
<p>Única.-Este decreto entrará en vigor ós 20 días da súa publicación no Diario Oficial de Galicia.</p>
<p>Santiago de Compostela, once de xuño de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>
<p>6175</p>

