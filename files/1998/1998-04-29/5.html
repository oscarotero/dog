---
date: '1998-04-29'
id: B8B2
page: 4
number: 81
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 21 de abril de 1998 pola que se establecen axudas para dotacións e
  adquisicións de equipos para a defensa contra incendios forestais durante o
  ano 1998.
range: Orde
url: 'https://www.xunta.gal/dog/Publicados/1998/19980429/AnuncioB8B2_gl.html'
---
<p>A Consellería de Medio Ambiente, coa colaboración de tódolos sectores e axentes socioeconómicos implicados, e co fin de minorar ó máximo as consecuencias e os impactos negativos que os incendios forestais provocan sobre a capacidade potencial de desenvolvemento e producción dos nosos montes, así como sobre a fauna, a flora, e a paisaxe de Galicia, considera necesario continua-la súa política de defensa contra os incendios forestais.</p>
<p>Por todo isto, e de acordo co establecido no Art. 30.1.3. do Estatuto de autonomía para Galicia e no Real decreto 1535/1984, do 20 de xuño, polo que se transfiren á Comunidade Autónoma de Galicia funcións e servicios en materia de conservación da natureza, e en uso das atribucións que me confire a Lei 1/1983, do 22 de febreiro, reguladora da Xunta de Galicia e do seu presidente, modificada pola Lei</p>
<p>11/1988, do 20 de outubro e pola Lei 12/1989, do 4 de outubro,</p>
<p>DISPOÑO:</p>
<p>Obxecto, órgano competente e conxunto de axudas.</p>
<p>Artigo 1º</p>
<p>Establécense as axudas que os distintos axentes sociais poderán percibir para a defensa contra os incendios forestais, de acordo coa seguinte acción por subvencionar:</p>
<p>Contratación de persoal para cuadrillas de extinción de incendios. Dotación de equipos de persoal e de medios complementarios.</p>
<p>Artigo 2º.-Condicións xerais.</p>
<p>Para o conxunto de axudas, os interesados solicitarán a súa concesión baixo as seguintes condicións:</p>
<p>1ª Deberán presenta-la solicitude antes de comeza-lo servicio ou de merca-los equipos.</p>
<p>2ª En caso de ser concedida a subvención, o seu pagamento será feito unha vez realizado o servicio, e a compra de equipos, sen prexuízo dos anticipos que para cada caso se establecen nos artigos que seguen.</p>
<p>3ª Cando as axudas consistan nunha porcentaxe do orzamento do servicio, ou subministración, o total da axuda calcularase segundo o orzamento apreciado e aprobado pola Consellería de Medio Ambiente.</p>
<p>4ª O persoal e medios incluídos nas actividades que se van subvencionar deberán estar en perfecto funcionamento na data que estableza a Dirección Xeral de Montes e Medio Ambiente Natural, no escrito de aprobación que se remita.</p>
<p>Artigo 3º.-Actividades subvencionables.</p>
<p>1. As actividades, accións ou materiais que se subvencionarán corresponden á contratación de persoal para cuadrillas de extinción de incendios e á súa dotación de equipos de persoal e de medios complementarios, e os importes das axudas sobre orzamento aprobado serán as seguintes:</p>
<p>-Contratación de persoal para cuadrillas, incluída Seguridade Social. Subvención: ata o 70%.</p>
<p>-Alugueiro de vehículos todo terreo de transporte. Subvención: ata o 70%.</p>
<p>-Compra de ferramenta e material de equipo. Subvención: ata o 50%.</p>
<p>-Batelumes. Subvención: ata o 100%.</p>
<p>-Vestiario ignífugo e equipo de seguridade persoal. Subvención: ata o 50%.</p>
<p>-Caixa de urxencias de primeiros auxilios. Subvención: ata o 50%.</p>
<p>2. Homoxeneidade e integración.</p>
<p>As características do material obxecto da subvención supeditaranse ás directivas comunitarias sobre</p>
<p>EPIs de acordo co Real decreto 1407/1992, do 20 de novembro.</p>
<p>Artigo 4º.-Anticipos.</p>
<p>Por petición dos solicitantes, poderanse conceder anticipos nos termos previstos na lexislación aplicable.</p>
<p>Artigo 5º.-Colaboración e ámbito de actuación.</p>
<p>1. As cuadrillas de extinción que se formen ó abeiro desta orde quedarán á disposición do Servicio de Defensa contra Incendios Forestais (SDCIF) da Consellería de Medio Ambiente, integraranse no seu despregamento e deberán estar dotadas dos medios de comunicación precisos para esta integración. Así mesmo, estarán obrigadas a colaborar na extinción en calquera ámbito territorial cando sexan requiridas polo SDCIF e disporán dun coche todo terreo (alugado ou propio) para o seu transporte.</p>
<p>O incrumprimento desta esixencia será motivo de anulación parcial ou total da subvención, mediante resolución razoada do mesmo órgano que a concedeu.</p>
<p>2. A concesión de axudas para cuadrillas de extinción estará condicionada por unha distribución territorial adecuada ós recursos, sexan do Servicio de Defensa contra Incendios Forestais, ou sexan de terceiros.</p>
<p>3. Así mesmo, deberán acordar, previamente o beneficiario e o SDCIF, o horario e o punto de traballo, onde estarán realizando os labores de prevención de incendios forestais (rozas, desbroces, etc.) mentres non sexan requiridas para acudir á extinción.</p>
<p>4. A actividade subvencionada comezará e rematará na data que determine a Dirección Xeral de Montes e Medio Ambiente Natural ó aproba-la subvención, debéndose incluír como días de traballo os domingos, festivos e festas locais para as axudas que inclúan a contratación de persoal: cuadrillas de extinción.</p>
<p>5. Calquera modificación na localización ou composición do persoal contratado deberá serlle comunicada ó Servicio de Defensa contra Incendios Forestais para o seu coñecemento.</p>
<p>Artigo 6º.-Beneficiarios.</p>
<p>Poderán ser beneficiarios destas axudas:</p>
<p>1. Comunidades de veciños (CV), comunidades de montes veciñais en man común (CMVMC), sociedades agrarias de transformación (SAT), cooperativas, asociacións forestais (AF) legalmente constituídas, agrupacións de defensa forestal (ADF), persoas físicas e empresas con personalidade xurídica; nestes dous últimos casos os interesados deberán acreditar documentalmente a súa participación na actividade forestal. A subvención, nestes casos, virá condicionada pola existencia de, polo menos, unha superficie de monte por defender de 250 Ha. En todo caso os solicitantes deberán acreditar documentalmente a representación que desempeñan.</p>
<p>Cando os citados beneficiarios non alcancen, por si mesmos a superficie mínima esixida, poderán solicita-la subvención en agrupación.</p>
<p>2. No caso de que os beneficiarios estean legalmente constituídos en agrupacións, asociacións, xuntas, etc., deberán presentar certificado do acordo, tomado en asemblea, no que soliciten as axudas económicas para executa-las accións propostas.</p>
<p>Primas, prezos, solicitudes, prazos e obrigas dos solicitantes.</p>
<p>Artigo 7º</p>
<p>Cando o solicitante teña aprobado pola Dirección Xeral de Montes e Medio Ambiente Natural un plan anual de defensa contra incendios forestais, a axuda incrementarase nun 10%.</p>
<p>A porcentaxe final da subvención total con cargo a esta ou outra normativa non poderá supera-lo 100% do orzamento aprobado para as axudas que se prevexan na presente orde.</p>
<p>No anexo desta orde figura unha relación de prezos que se aplicará para valora-las accións, equipos ou subministracións. Estes prezos son indicativos para o titular da solicitude e obrigatorio como tope máximo na aplicación polos Servicios de Defensa contra Incendios Forestais para a aprobación dos orzamentos.</p>
<p>Artigo 8º</p>
<p>As solicitudes deberán presentarse en impreso normalizado que facilitarán os Servicios de Defensa contra Incendios Forestais nas súas oficinas provinciais ou comarcais, utilizando o modelo anexo a esta orde. A presentación das solicitudes poderá realizarse en calquera lugar dos previstos pola Lei 30/1992, de réximen xurídico das administracións públicas e do procedemento administrativo común, dirixidas ó conselleiro de Medio Ambiente.</p>
<p>Artigo 9º</p>
<p>O prazo de presentación de solicitudes para a concesión das axudas comezará o día seguinte ó da súa publicación no Diario Oficial de Galicia e finalizará ó mes contado a partir da entrada en vigor da presente orde.</p>
<p>Mediante orde da Consellería de Medio Ambiente, da que se dará publicidade no DOG, poderán ser ampliados os citados prazos.</p>
<p>Artigo 10º</p>
<p>A Dirección Xeral de Montes e Medio Ambiente Natural realizará a aprobación, se é o caso, do orzamento e do importe da correspondente subvención e comunicaralle ó peticionario a oportuna resolución. A aprobación deberá realizarse, se é o caso, nun prazo máximo dun mes a partir da data límite para a presentación das solicitudes.</p>
<p>O beneficiario, unha vez recibida a resolución de aprobación citada no anterior parágrafo, e trala realización ou execución das accións, dos traballos ou das adquisicións correspondentes, comunicaralle ó Servicio Provincial de Defensa contra Incendios Forestais que corresponda, o seu remate.</p>
<p>Realizadas as comprobacións oportunas polos citados servicios, a Consellería de Medio Ambiente procederá ó pagamento do importe da subvención executada. Con independencia da súa contía, e antes de proceder ó seu cobro, os beneficiarios das subvencións terán que acreditar, se é o caso, que se encontran ó día nas súas obrigas tributarias e sociais e que non teñen pendente de pagamento ningunha débeda por ningún concepto coa Administración pública da Comunidade Autónoma.</p>
<p>Artigo 11º</p>
<p>No caso de non recaer resolución expresa nun prazo máximo de tres meses a partir da data límite para a presentación das solicitudes entenderase desestimada a solicitude.</p>
<p>Artigo 12º</p>
<p>A aprobación da subvención implicará o compromiso dos solicitantes de executa-las accións indicadas nas condicións propostas. A execución das actividades obxecto de axuda deberán realizarse na extensión e co orzamento indicado no impreso de solicitude. Unha realización da acción subvencionada un 50% inferior á proposta, excepto por causa de forza maior, suporá o reintegro da subvención concedida, logo da valoración dos técnicos dos Servicios de Defensa contra Incendios Forestais.</p>
<p>Artigo 13º</p>
<p>A organización e materialización das actividades subvencionadas será responsabilidade exclusiva do beneficiario.</p>
<p>Artigo 14º</p>
<p>Os gastos de execución das accións subvencionadas serán debidamente xustificados polo beneficiario, mediante a presentación de facturas, documentos TC da Seguridade Social, contratos e demais documentos acreditativos da xustificación do investimento. O prazo para a presentación de xustificantes das accións realizadas, obxecto da subvención, rematará o 31 de outubro.</p>
<p>O órgano xestor poderá rebaixa-la contía das subvencións se non se adaptasen ós prezos de mercado ou á calidade prevista.</p>
<p>Artigo 15º</p>
<p>O financiamento das axudas que inclúe esta orde efectuarase con cargo á aplicación orzamentaria 15.02.422-C-770.0, «Subvencións para investimentos en materia de prevención de incendios» dotada con 159.000.000 de pesetas, da Lei 1/1988, do 7 de abril, de orzamentos xerais da Comunidade Autónoma de Galicia para 1998.</p>
<p>Disposicións adicionais</p>
<p>Primeira.-As axudas contidas nesta orde son compatibles con outras subvencións de calquera Administración pública para as mesmas finalidades, agás</p>
<p>as concedidas ó amparo do Real decreto 1887/1991, modificado polo Real decreto 62/1994, do 21 de xaneiro, sempre e cando a suma das subvencións concedidas non supere o importe total do orzamento aprobado.</p>
<p>A concesión doutra subvención compatible, distinta da regulada pola presente orde, obriga ó beneficiario a facer declaración dela perante a Consellería de Medio Ambiente, independentemente da fase na que se atopa o trámite da solicitude presentada á citada consellería.</p>
<p>Segunda.-As solicitudes tramitadas ó amparo da orde da Consellería de Agricultura, Gandería e Montes do 20 de febreiro de 1997 que, reunindo os requisitos establecidos nela, e que por falta de dotación orzamentaria non puideran ser atendidas, poderán acollerse ós beneficios da presente orde.</p>
<p>Terceira.-Sempre que exista crédito suficiente, e se debido a inclemencias meteorolóxicas a Consellería de Medio Ambiente o considera necesario, poderá aprobar ampliacións nas subvencións que estean en curso.</p>
<p>Disposicións derradeiras</p>
<p>Primeira.-Facúltase o director xeral de Montes e Medio Ambiente Natural para dictar tódalas disposicións complementarias, co obxecto de desenvolve-la presente orde.</p>
<p>Segunda.-A entrada en vigor da presente orde será o día seguinte ó da súa publicación.</p>
<p>Santiago de Compostela, 21 de abril de 1998.</p>
<p>Carlos del Álamo Jiménez</p>
<p>Conselleiro de Medio Ambiente</p>
<p>ANEXO</p>
<p>PREZOS MÁXIMOS QUE SE APLICARÁN PARA VALORAR ORZAMENTOS DE PERSOAL E EQUIPOS</p>
<p>Prezo máximo aplicable</p>
<p>Unidadedescriciónen pesetas</p>
<p>Xornalde contratación por xornada de 8 horas</p>
<p>e con dedicación plena durante elas para</p>
<p>cuadrillas de extinción, incluído seguros:</p>
<p>Réxime xeral5.300 ptas.</p>
<p>Día Aluger de vehículo todo terreo de 9</p>
<p>prazas para cuadrillas de extinción,</p>
<p>ó día4.000 ptas.</p>
<p>Unidade  Batelumes de caucho con</p>
<p>mango2.625</p>
<p>UnidadeFerramenta forestal3.150</p>
<p>UnidadeEquipamento de protección individual</p>
<p>completo (funda, botas, casco, cinto,</p>
<p>máscara, gafas,</p>
<p>luvas e lanternas)24.250</p>
<p>UnidadeCaixa de urxencias de</p>
<p>primeiros auxilios4.510</p>
<p>3819</p>

