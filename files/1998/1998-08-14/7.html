---
date: '1998-08-14'
id: '3E66'
page: 9
number: 157
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 7 de agosto do 1998 pola que se abre un novo prazo de solicitude das
  axudas e subvencións para o fomento do emprego polas entidades locais a través
  dos programas de cooperación, reguladas pola Orde do 27 de abril de 1998,
  publicada no Diario Oficial de Galicia do 30 de abril.
range: Orde
url: 'https://www.xunta.gal/dog/Publicados/1998/19980814/Anuncio3E66_gl.html'
---
<p>Mediante Orde do 27 de abril do 1998 (DOG do 30 de abril), a Consellería de Familia e Promoción do Emprego, Muller e Xuventude regulou as axudas e subvencións para o fomento do emprego polas entidades locais a través dos denominados programas de cooperación.</p>
<p>O orzamento adicional para o financiamento do Plan de Acción para o Emprego do Reino de España 1998, que supón un incremento dos fondos finalistas asignados á Comunidade Autónoma de Galicia para subvencionar programas de cooperación con entidades locais, aconsella abrir un novo prazo de presentación de solicitudes e orienta-las actuacións para desenvolver cara á prestación de servicios de especial interese para a comunidade e con maior potencialidade de xeración de novos empregos, respectando a regulación prevista na antedita orde que, en todo caso, ten carácter de dereito supletorio.</p>
<p>Consecuentemente co que antecede, consultado o Consello Galego de Relacións Laborais e no exercicio das facultades que teño atribuídas polo artigo 34 da Lei 1/1983, do 22 de febreiro, reguladora da Xunta e do seu presidente</p>
<p>DISPOÑO:</p>
<p>Artigo único.-As entidades locais que reúnan os requisitos establecidos no artigo 9 da Orde do 27 de abril de 1998, pola que se regulan as axudas e subvencións para o fomento do emprego polas enti</p>
<p>dades locais a través dos programas de cooperación poderán, no prazo de 20 días hábiles contados desde o seguinte ó da publicación da presente orde no Diario Oficial de Galicia, solicita-las subvencións previstas no capítulo II da referida orde, sempre que a contratación de desempregados teña por obxecto a realización dalgunha das seguintes accións:</p>
<p>a) Prestación de servicios de ocio, culturais ou de promoción do deporte, en especial os dirixidos a facilita-lo acceso e uso das instalacións deportivas dos centros educativos durante as fins de semana, períodos vacacionais e horarios de inactividade docente.</p>
<p>b) Prestación de servicios personalizados de carácter cotián, tales como o coidado de nenos, a prestación de axuda a domicilio a persoas maiores ou incapacitadas e o apoio e axudas a xoves en dificultade e/ou con desarraigo social.</p>
<p>c) Contratación de parados de longa duración maiores de 40 anos para a realización de obras ou servicios de interese xeral ou social.</p>
<p>Disposicións adicionais</p>
<p>Primeira.-Por petición da entidade local interesada, as delegacións provinciais poderán autoriza-la prórroga da prestación de servicios aprobados en virtude das solicitudes formuladas no prazo establecido na Orde do 27 de abril do 1998, cando a súa continuidade resulte de especial interese para a comunidade, sen superar, en ningún caso, a data límite establecida no artigo 11.1º e) da citada orde. Neste suposto, a subvención correspondente á prórroga calcularase en función da súa duración e das contías aprobadas para o período inicial. A antedita petición deberá realizarse cunha antelación mínima de trinta días naturais á data inicialmente prevista para a finalización do servicio.</p>
<p>Segunda.-En todo o non previsto nesta orde, observarase o disposto na do 27 de abril do 1998, da</p>
<p>Consellería de Familia e Promoción do Emprego, Muller e Xuventude, pola que se regulan as axudas e subvencións para o fomento do emprego polas entidades locais, a través dos programas de cooperación.</p>
<p>Disposicións derradeiras</p>
<p>Primeira.-Autorízase o director xeral de Fomento do Emprego para dictar, no ámbito das súas competencias, as resolucións e instruccións necesarias para o desenvolvemento e execución da presente norma.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 7 de agosto do 1998.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>
<p>7648</p>

