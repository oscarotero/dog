---
date: '1998-04-24'
id: B652
page: 4
number: 78
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 27 de febreiro de 1998, da Delegación Provincial de Pontevedra,
  pola que se dispón o rexistro, depósito e publicación, no Diario Oficial de
  Galicia, do convenio colectivo para o sector de mármores e pedras.
range: Resolución
url: 'https://www.xunta.gal/dog/Publicados/1998/19980424/AnuncioB652_gl.html'
---
<p>Vista a acta da reunión da comisión paritaria do convenio colectivo para o sector de mármores e pedras da provincia de Pontevedra, que tivo entrada nesta delegación provincial con data do 24-2-1998, na que se clarifica a interpretación do artigo 14 do citado convenio colectivo e se adapta a xornada laboral para 1998. Esta autoridade laboral, ó abeiro do disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial,</p>
<p>ACORDA</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 27 de febreiro de 1998.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo do sector de mármores e pedras da provincia de Pontevedra</p>
<p>Asistentes:</p>
<p>CC.OO.</p>
<p>Marcos González Oliveira.</p>
<p>Francisco Estévez Rodríguez.</p>
<p>UGT</p>
<p>Ramón Carrera Molares.</p>
<p>José Carlos Rodríguez del Río.</p>
<p>CIG</p>
<p>Alberto Ferradas Campo.</p>
<p>Asociación Empresarios Materiales. Construcción.</p>
<p>Francisco Elvira Román.</p>
<p>Ana Alonso Costa.</p>
<p>Asociación Galega Graniteros</p>
<p>Rafael Alonso.</p>
<p>Jesús Maraña Goldar.</p>
<p>Secretario de actas</p>
<p>Pablo Rodríguez Álvarez.</p>
<p>En Vigo, nos locais da Confederación Provincial de Empresarios de Pontevedra, ás 17 horas do 6 de febreiro de 1998, reúnese a comisión paritaria do convenio de mármores e pedras da provincia de Pontevedra. Asisten os señores relacionados anteriormente.</p>
<p>Respecto a cuestión formulada polas centrais CC.OO. e UGT de que a parte proporcional da antigüidade que os traballadores teñen devengada e non cobrada o 21 de novembro de 1996 debe ser aboada con carácter retroactivo, acórdase polas partes modifica-lo artigo 14 do convenio de maneira que se aclare esta circunstancia.</p>
<p>No texto en galego do DOG nº 248, do 24 de decembro de 1997, habería que substituí-lo segundo parágrafo do dito artigo 14 polos seguintes:</p>
<p>Os traballadores manterán e consolidarán os importes ós que tivesen dereito con data do 21 de novembro de 1996. Ó importe anterior engadiráselle a parte proporcional de antigüidade que o traballador tivese devengada e non cobrada á data antes referida, calculándose por defecto ou por exceso por anos completos, é dicir, computarase ano completo cando a fracción deste sexa igual ou superior a 0,5 e non se computará cando sexa inferior a 0,5.</p>
<p>Xúntase táboa (anexo), coas antigüidades xa consolidadas con data do 21 de novembro de 1996. Esta táboa tan só lles será aplicable a aqueles traballadores que na data sinalada tivesen, polo menos, dous anos de antigüidade na empresa.</p>
<p>Os importes da táboa manteranse invariables e por tempo indefinido como complemento retributivo ad personam, é dicir, non sufrirán modificacións en ningún sentido e por ningunha causa. O dito complemento retributivo reflictirase nos recibos de salario coa denominación de antigüidade consolidada.</p>
<p>Para adapta-la xornada de 1.764 horas de xornada ordinaria anual para 1998, fíxanse como festivos do convenio e aboables, para tódolos efectos, os días seguintes:</p>
<p>8 de xuño, 24 de xullo, 14 de agosto, 7 de setembro, 30 de outubro, 24, 30 (media xornada) e 31 de decembro.</p>
<p>Estes días, así mesmo, non serán computables para os efectos do desfrute das vacacións.</p>
<p>Nos concellos onde a festa local cadrase en día non laborable ou festivo do convenio, pasarase ó día inmediatamente seguinte.</p>
<p>Nos concellos que se relacionan a seguir, fíxanse como festivos os días seguintes:</p>
<p>-Cambados: 13 e 20 de xullo.</p>
<p>-Cerdedo: 27 de xullo.</p>
<p>-O Covelo: 8 de setembro.</p>
<p>-Fornelos de Montes: 15 de xuño.</p>
<p>-Pontevedra: 15 de xullo.</p>
<p>-Vigo: 30 de marzo.</p>
<p>Facúltase a Pablo Rodríguez Álvarez para efectua-los trámites oportunos ante a delegación da consellería tendentes ó rexistro e publicación do pactado.</p>
<p>Sen máis asuntos que tratar, levántase a sesión ás 20 horas do día arriba indicado.</p>
<p>3460</p>

