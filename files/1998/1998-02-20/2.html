---
date: '1998-02-20'
id: EE3E
page: 1
number: 35
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 28 de xaneiro de 1998 pola que se regula a concesión de subvencións a
  empresas editoriais para edición de libros e materiais didácticos, para niveis
  non universitarios, impresos en lingua galega.
range: Orde
url: 'https://www.xunta.gal/dog/Publicados/1998/19980220/AnuncioEE3E_gl.html'
---
<p>O Estatuto de autonomía para Galicia, no seu artigo 5, especifica que a lingua propia de Galicia é o galego e que os poderes públicos de Galicia garantirán o uso normal e oficial dos dous idiomas e potenciarán o emprego do galego en tódolos planos da vida pública, cultural e informativa, e disporán os medios necesarios para facilita-lo seu coñecemento. Segundo o artigo 27.20º, correspóndelle á Comunidade Autónoma galega a competencia exclusiva de promoción e o ensino da lingua galega.</p>
<p>Así mesmo, no artigo 1 do Decreto 346/1996, do 13 de setembro, polo que se establece a estructura orgánica da Consellería de Educación e Ordenación Universitaria, disponse que a Consellería de Educación e Ordenación Universitaria é o órgano da Administración da Comunidade Autónoma de Galicia ó que lle corresponden as competencias e funcións en materia de planificación, regulación e administración do ensino regrado, en toda a súa extensión, niveis e graos, modalidades e especialidades, así como a promoción e ensino da lingua galega. Todo isto sen prexuízo do disposto na Constitución e nas leis orgánicas.</p>
<p>A Lei 3/1983, do 15 de xuño, de normalización linguística, no seu título III, do uso do galega no ensino, establece: «o galego, como lingua propia de Galicia, é tamén lingua oficial no ensino en tódolos niveis educativos» e «as autoridades educativas da Comunidade Autónoma arbitrarán as medidas encamiñadas a promove-lo uso progresivo do galega no ensino».</p>
<p>Así mesmo, no seu título IV, do uso do galego nos medios de comunicación, establece que serán obrigas da Xunta de Galicia contribuír ó fomento do libro en galego, con medidas que potencien a producción editorial e a súa difusión.</p>
<p>No mesmo sentido, o artigo 8.2º do Decreto 247/1995, do 14 de setembro, polo que se desenvolve a citada Lei 3/1983, ordena que os materiais que se empreguen nas áreas e materias impartidas en lingua galega estarán escritos normalmente en galego, terán a calidade científica e pedagóxica adecuada e atenderán, sen prexuízo da súa proxección universal, as peculiaridades de Galicia. Concrétase de a seguir, con esta finalidade, a Consellería de Educación e Ordenación Universitaria fomentará a elaboración e a publicación dos materiais curriculares correspondentes.</p>
<p>Por todo isto,</p>
<p>DISPOÑO:</p>
<p>Artigo 1º.-Suxeitos.</p>
<p>A presente orde vai dirixida ás editoriais legalmente constituídas coma empresas privadas que elaboren material escolar incluíble no seu ámbito de aplicación.</p>
<p>Para os efectos da presente orde, terán a condición de suxeitos tódalas empresas privadas susceptibles de encadrarse no parágrafo precedente con independencia das clasificacións legais de carácter fiscal ou mercantil que supoña o emprego do termo «editorial».</p>
<p>Artigo 2º.-Obxecto.</p>
<p>Convócanse subvencións en réxime de concorrencia competitiva para a edición de libros e material</p>
<p>didáctico de niveis non universitarios con suxeición ás normas contidas na presente orde, con cargo á partida orzamentaria 07.06.353F.470.2, por unha contía máxima total de 213.900.000 ptas., correspondente ós orzamentos xerais da Comunidade Autónoma de Galicia para o ano 1998, e condicionado o citado gasto á existencia de crédito adecuado e suficiente no orzamento do exercicio do ano 1998, neste momento en trámite parlamentario.</p>
<p>Artigo 3º.-Requisitos.</p>
<p>Subvencionaranse os libros e o material didáctico que cumpran as seguintes condicións:</p>
<p>1ª Estar correctamente escritos en galego, segundo o disposto na lexislación vixente (disposición adicional da Lei 3/1983, do 15 de xuño, e Decreto 173/1982, do 17 de novembro).</p>
<p>2ª Corresponder ós niveis de educación infantil, primaria, secundaria obrigatoria, postobrigatoria (bacharelato, formación profesional, ciclos formativos), educación especial e educación permanente de adultos. Poderanse acoller tamén os libros destinados ó ensino especializado e ó non regrado.</p>
<p>3ª Aterse ó disposto no Decreto 89/1993, do 19 de abril, e nas súas ordes de desenvolvemento, polo que se regula a autorización de libros de texto e outros materiais curriculares para o ensino de réxime xeral.</p>
<p>4ª Publicarse entre o 1 de xaneiro e o 31 de outubro de 1998. Para estes efectos considérase data de publicación aquela na que se efectúe o rexistro de solicitude do número do depósito legal.</p>
<p>Artigo 4º.-Exclusións.</p>
<p>Quedan excluídos do ámbito de aplicación da presente orde, malia cumpri-los requisitos esixidos no artigo precedente:</p>
<p>1. Os libros de bibliófilo.</p>
<p>2. Os libros destinados a seren distribuídos gratuitamente.</p>
<p>3. Os libros publicados por clubs do libro ou entidades similares, destinados a seren distribuídos entre os seus subscritores.</p>
<p>4. Os libros que se vendan a prazos.</p>
<p>5. Os libros que, publicados no prazo de vigor desta orde, recibisen xa ou tivesen asignado algún tipo de axuda por parte dalgún ente público.</p>
<p>6. Os libros de uso escolar correspondentes ás áreas ou materias de lingua e literatura galegas.</p>
<p>Artigo 5º.-Criterios de concesión.</p>
<p>Consideraranse criterios preferentes de concesión da subvención, sen orde de prelación, os seguintes:</p>
<p>1. A viabilidade do proxecto.</p>
<p>2. O tipo de material:</p>
<p>a) Material básico: libros de didáctica na aula que desenvolvan un deseño curricular na súa totalidade.</p>
<p>b) Material complementario (libros de consulta de uso individual ou colectivo e propostas didácticas de metodoloxía dun currículum completo).</p>
<p>3. O grao de orixinalidade de acordo coa seguinte escala:</p>
<p>a) Creación propia.</p>
<p>b) Adaptación.</p>
<p>c) Traducción.</p>
<p>d) Recompilación.</p>
<p>4. De acordo co establecido no Art. 19 da Lei 3/1983, daráselles preferencia a aqueles proxectos presentados por editoriais que empreguen o galego dun xeito habitual e progresivo.</p>
<p>Artigo 6º.-Limitacións.</p>
<p>A contía de cada subvención non poderá supera-la cantidade de catro millóns de pesetas por obra ou material didáctico presentado.</p>
<p>As subvencións que se concedan estableceranse (segundo o disposto no número un do artigo precedente), dependendo do seu grao de orixinalidade, do xeito seguinte:</p>
<p>a) Material básico, ata o 60% do custo real de producción da obra sen IVE.</p>
<p>b) Material complementario, ata o 40% do custo real de producción da obra sen IVE.</p>
<p>Non obstante, por proposta motivada da comisión de avaliación, poderanse conceder subvencións en porcentaxes superiores ás anteriormente indicadas.</p>
<p>Artigo 7º.-Documentación.</p>
<p>No momento de face-la solicitude da subvención, os interesados presentarán a seguinte documentación:</p>
<p>1. Solicitude, debidamente cuberta dos anexos I e II da presente orde, xuntando un único exemplar do anexo I por empresa solicitante, e tantos exemplares do anexo II como obras presentadas.</p>
<p>2. Acreditación da personalidade do solicitante e da súa representación, mediante fotocopia compulsada da escritura pública de constitución da sociedade e do poder notarial correspondente, constando a inscrición de ámbolos dous documentos no Rexistro Mercantil.</p>
<p>No caso de empresas individuais, presentarase unha fotocopia compulsada do DNI do titular.</p>
<p>3. Copia compulsada do último recibo de pagamento do imposto de actividades económicas.</p>
<p>4. Un exemplar da obra ou material educativo.</p>
<p>5. No caso de non ter elaborado o material, unha ou dúas unidades didácticas do proxecto que se pretende editar, e cando menos, unha memoria descritiva dos contidos e dos procedementos do proxecto na que constarán tódolos datos referidos á subvención.</p>
<p>6. Orzamento desagregado de gastos correspondente ó custo real de producción da obra para a que se solicita a subvención, no que ademáis deberá de constar expresamente a tirada de exemplares e o prezo de venda ó público sen IVE.</p>
<p>7. Características físicas e técnicas da obra para a que se solicita a subvención (gramaxe e tipo de papel que se vai utilizar, fotocomposición, número de cores, porcentaxe de ilustración e demais datos de interese), agás para aquelas solicitudes que se presenten en virtude do estipulado no punto 7.4 desta orde.</p>
<p>8. Declaración xurada, asinada polo presidente ou director da empresa, especificando:</p>
<p>a) O número de contratos da empresa acollidos ó réxime da Seguridade Social e</p>
<p>b) Que a empresa non goza de ningunha outra axuda económica máis doutras entidades ou institucións para esta mesma finalidade.</p>
<p>9. Certificación bancaria orixinal da conta corrente ó nome da empresa solicitante na que desexen que se lles realice o pagamento.</p>
<p>10. Fotocopia do CIF da empresa ou do NIF en caso de empresas individuais.</p>
<p>Artigo 8º.-Entrega da documentación.</p>
<p>As solicitudes, xunto coa documentación citada no artigo precedente, presentaranse no rexistro xeral da Consellería de Educación e Ordenación Universitaria (edificio administrativo de San Caetano, Santiago de Compostela), no prazo de 30 días naturais contados a partir do seguinte ó da publicación desta orde no Diario Oficial de Galicia, sendo de aplicación o previsto no artigo 38.4º da Lei de réxime xurídico das administracións públicas e do procedemento administrativo común.</p>
<p>Artigo 9º.-Procedemento.</p>
<p>Recibidas as solicitudes, serán valoradas polos servicios competentes da Dirección Xeral de Política Lingüística da Consellería de Educación e Ordenación Universitaria, que procederán a aplica-los criterios e prioridades desta orde, redactando un informe-proposta de concesión, denegación ou exclusión, se fose o caso, das subvencións.</p>
<p>Artigo 10º.-Órgano informante.</p>
<p>Será competente para a elaboración do informe-proposta citado no artigo anterior unha comisión de avaliación presidida polo director xeral de Política Lingüística, ou a persoa na que delegue, e composta polos seguintes membros:</p>
<p>-A subdirectora xeral de Promoción e Ensino da Lingua Galega.</p>
<p>-O xefe do servicio de Xestión e Promoción Lingüística.</p>
<p>-O xefe da sección de Xestión e Coordinación Lingüística.</p>
<p>-Un funcionario da Dirección Xeral de Política Lingüística, que actuará de secretario con voz e sen voto.</p>
<p>Artigo 11º.-Resolución.</p>
<p>Á vista do informe da comisión de avaliación, o conselleiro de Educación e Ordenación Universitaria dictará a resolución que lle porá fin á vía administrativa.</p>
<p>Para os efectos do disposto no artigo 59.5.b) da Lei 30/1992, de réxime xurídico das administracións públicas e do procedemento administrativo común, as notificacións publicaranse no taboleiro de anuncios da Oficina de Atención ó Cidadán da Consellería de Educación e Ordenación Universitaria (Edificio Administrativo de San Caetano, bloque 2, baixo, Santiago de Compostela) e no Diario Oficial de Galicia.</p>
<p>A concesión de anticipos e pagamentos parciais regularase de acordo coa lexislación vixente na materia.</p>
<p>Se no prazo de tres meses non recaese resolución expresa desta convocatoria, as solicitudes presentadas entenderanse desestimadas.</p>
<p>Artigo 12º.-Aceptación da subvención e compromisos.</p>
<p>As empresas seleccionadas terán que lle comunicar por escrito a súa aceptación da subvención concedida á Dirección Xeral de Política Lingüística, da Consellería de Educación e Ordenación Universitaria, no prazo máximo de dez días contados a partir da publicación da resolución no Diario Oficial de Galicia.</p>
<p>A empresa editorial, nos proxectos subvencionados ó abeiro da presente orde, aplicará no prezo de venda ó público (sen IVE) un desconto que coincida, como mínimo, coa metade da porcentaxe que se aplicou para subvenciona-la obra en cuestión.</p>
<p>No reverso de toda a edición de libros e material didáctico para os que se conceda a axuda constará impreso, coa mesma técnica cós créditos da empresa</p>
<p>editora, o patrocinio da Dirección Xeral de Política Lingüística da Consellería de Educación e Ordenación Universitaria, empregando para iso os logotipos aprobados pola imaxe corporativa da Xunta de Galicia, co seguinte texto: «Subvencionado pola Xunta de Galicia, Consellería de Educación e Ordenación Universitaria, Dirección Xeral de Política Lingüística».</p>
<p>Nos proxectos que fosen subvencións ó abeiro desta orde, no caso de existiren novas edicións, farase constar na correspondente folla de créditos a subvención da primeira edición.</p>
<p>Artigo 13º.-Xustificación.</p>
<p>O prazo improrrogable de xustificación e entrega da totalidade da documentación que a seguir se cita, nas condicións expresas na presente orde, rematará o 31 de outubro de 1998.</p>
<p>Antes da citada data deberán remitirse á Dirección Xeral de Política Lingüística da Consellería de Educación e Ordenación Universitaria, xunto cun escrito no que se cite o número do expediente, os seguintes documentos:</p>
<p>1. Xustificantes orixinais, ou fotocopia compulsada, dos gastos realizados, de acordo coa resolución de concesión e nos termos expresados no proxecto presentado, por un valor mínimo equivalente á axuda outorgada, xunto cunha relación pormenorizada e numerada destes.</p>
<p>2. Certificado do editor no que constará expresamente a realización da edición e, como mínimo, a tirada de exemplares que se mencionaba no proxecto de solicitude.</p>
<p>3. Certificación de atoparse ó día das súas obrigas tributarias expedida pola correspondente delegación ou axencia do Ministerio de Economía e Facenda.</p>
<p>4. Certificación de atoparse ó día das súas obrigas sociais expedida pola Tesourería da Seguridade Social.</p>
<p>5. Certificación de non ter pendente de pagamento ningunha débeda coa Administración pública da Comunidade Autónoma de Galicia, expedida pola Consellería de Economía e Facenda.</p>
<p>6. Unha cantidade mínima de oitenta e cinco exemplares por obra subvencionada que se entregarán nas dependencias da Consellería de Educación e Ordenación Universitaria, coa seguinte distribución:</p>
<p>-80 no Centro Ramón Piñeiro para a investigación en Humanidades (A Barcia-Vidán. Santiago de Compostela).</p>
<p>-5 na Dirección Xeral de Política Lingüística (Servicios Centrais. San Caetano. Santiago de Compostela).</p>
<p>En relación cos xustificantes citados no nº 1 deste artigo, as súas datas estarán comprendidas entre o 1 de xaneiro e o 31 de outubro de 1998, admitíndose unicamente os relativos a:</p>
<p>a) Gastos de imprenta e material.</p>
<p>a.l) Composición.</p>
<p>a.2) Impresión.</p>
<p>a.3) Encadernación.</p>
<p>a.4) Fotomecánica.</p>
<p>b) Gastos de persoal.</p>
<p>b.1) Auditoría/dereitos.</p>
<p>b.2) Ilustración/deseño.</p>
<p>b.3) Fotografía.</p>
<p>b.4) Traducción.</p>
<p>b.5) Revisión de textos.</p>
<p>Para aqueles gastos que sexan de difícil xustificación admitirase unha declaración xurada e razoada, asinada polo director ou presidente da empresa, que non supere o 25% do total da xustificación.</p>
<p>Artigo 14º.-Perda da subvención.</p>
<p>Se o resultado da publicación non se axustase ós datos que figuran no impreso de solicitude ou se incumprise algunha das normas contidas na presente orde, revogarase a axuda logo da audiencia á empresa interesada, e esta, se fose o caso, terá que reintegra-las cantidades percibidas.</p>
<p>No caso de que se lle conceda á mesma empresa no prazo de vigor da presente orde outra subvención para esta mesma finalidade, a empresa terá que llo comunicar á Administración, sendo de aplicación o disposto no artigo 78.3º da Lei 11/1992, do 7 de outubro.</p>
<p>Disposicións derradeiras</p>
<p>Primeira.-Facúltase o director xeral de Política Lingüística para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 28 de xaneiro de 1998.</p>
<p>Celso Currás Fernández</p>
<p>Conselleiro de Educación e Ordenación Universitaria</p>

