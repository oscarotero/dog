---
date: '1998-04-01'
id: AA3A
page: 3
number: 62
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 4 de marzo de 1998 pola que se convocan encontros e actividades de
  formación e de intercambios de experiencias para os responsables e os
  compoñentes dos equipos de normalización lingüística, e para o profesorado en
  xeral, dos centros de ensino non universitario públicos, privados e privados
  concertados da Comunidade Autónoma de Galicia.
range: Orde
url: 'https://www.xunta.gal/dog/Publicados/1998/19980401/AnuncioAA3A_gl.html'
---
<p>A Lei 3/1983, de normalización lingüística, encoméndalles ás autoridades educativas que tomen as medidas oportunas para promove-lo uso progresivo do galego no ensino. Ese uso debe contribuír a que os alumnos do ensino non universitario vaian acabando os distintos ciclos cun dominio similar de galego e de castelán.</p>
<p>Entre as medidas que a Administración educativa está levando a cabo figuran a formación do profesorado en lingua galega e a constitución dos equipos de normalización lingüística nos centros educativos. Estes equipos, actualmente regulados polo disposto nos decretos 324/1996, do 26 de xullo, e 374/1996, do 17 de outubro (DOG do 9 de agosto e do 21 de outubro, respectivamente), teñen como función principal a de potencia-lo uso da lingua galega nos centros de ensino non universitario, e son os encargados de elaborar e dinamizar un plan anual de actividades tendentes á consecución dos obxectivos establecidos polo centro en relación coa normalización do idioma e a cultura de Galicia.</p>
<p>Cómpre entón dinamiza-las actuacións deses equipos, promovendo a formación dos seus membros e o intercambio e a difusión das experiencias dos distintos centros.</p>
<p>Por outra banda, e dado que o labor de promoción lingüística é tarefa xeral de todo o profesorado, é preciso mellora-la formación, especialmente lingüística, non só dos membros deses equipos senón tamén de todo o profesorado en xeral.</p>
<p>Por todo isto, a Consellería de Educación e Ordenación Universitaria,</p>
<p>DISPÓN:</p>
<p>Artigo 1º</p>
<p>1. Convócanse encontros e actividades de formación e de intercambios de experiencias para os responsables e os compoñentes dos equipos de normalización lingüística constituídos nos centros educativos non universitarios públicos, privados e privados concertados da Comunidade Autónoma de Galicia, e para o profesorado en xeral deses mesmos centros.</p>
<p>2. O gasto ocasionado pola realización destes encontros e actividades financiarase con cargo á partida 07.06.353F.640.2 do orzamento xeral da Comunidade Autónoma de Galicia para 1998, neste momento en trámite parlamentario, quedando condicionado á existencia nela do crédito adecuado e suficiente.</p>
<p>Artigo 2º</p>
<p>1. A finalidade destes encontros e actividades é a formación lingüística do profesorado, co fin de consegui-la progresiva utilización da lingua galega no ensino e, en consecuencia, mellora-lo dominio que os alumnos teñen do idioma galego.</p>
<p>2. O contido destes encontros e actividades centrarase fundamentalmente nas competencias que nos decretos 324/1996 e 374/1996 se lles encomenda ós equipos de normalización lingúística, e máis no establecido no Decreto 247/1995.</p>
<p>3. Tódalas actividades que se realicen nestes encontros e actividades faranse en galego e ateranse, no tocante á normativa e ó uso correcto do idioma (tal e como determina a disposición adicional da Lei 3/1983, de normalización lingüística), ó establecido pola Real Academia Galega.</p>
<p>Artigo 3º</p>
<p>1. As localidades de celebración, as datas de comezo e mailos horarios dos encontros determinaraos a Consellería de Educación e Ordenación Universitaria a través da Dirección Xeral de Política Lingüística, segundo as solicitudes presentadas e a súa distribución xeográfica.</p>
<p>2. No tocante ás actividades, tanto o contido concreto de cada unha delas coma todo o referente á súa organización, anunciaraos a Dirección Xeral de Política Lingüística da Consellería de Educación e Ordenación Universitaria no segundo trimestre de 1998.</p>
<p>Artigo 4º</p>
<p>1. A duración de cada encontro ou actividade poderá variar segundo a programación que se dispoña.</p>
<p>2. A asistencia a tódalas sesións destes encontros e actividades será obrigatoria.</p>
<p>3. Ás persoas que participen nos encontros e actividades outorgaráselles un certificado de asistencia.</p>
<p>Artigo 5º</p>
<p>1. As solicitudes presentaranse, utilizando os formularios que figuran como modelos nos anexos desta orde, no rexistro das delegacións provinciais da Consellería de Educación e Ordenación Universitaria, ou tramitaranse por calquera dos medios que recolle o artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. O prazo de presentación das solicitudes será:</p>
<p>-Para os encontros, os vinte días seguintes ó da publicación desta orde no Diario Oficial de Galicia.</p>
<p>-Para as actividades de formación, os vinte días seguintes ó do anuncio de cada actividade.</p>
<p>3. Sobre a admisión das solicitudes resolverá a correspondente delegación provincial da Consellería de Educación e Ordenación Universitaria.</p>
<p>4. O número de asistentes a cada encontro ou actividade será de 15 persoas como mínimo.</p>
<p>Artigo 6º</p>
<p>Os módulos económicos que se fixen para cada encontro e actividade poderán comprender:</p>
<p>-Retribución ós relatores ou conferenciantes, no caso de que os haxa, polas súas conferencias ou relatorios.</p>
<p>-Retribución ó coordinador ou coordinadora e máis ó persoal subalterno, cando sexan necesarios.</p>
<p>-Dotación específica para material.</p>
<p>Disposicións derradeiras</p>
<p>Primeira.-Autorízase o director xeral de Política Lingüística para dictar, no ámbito das súas competencias, as resolucións necesarias para o desenvolvemento da presente orde.</p>
<p>Segunda.-Esta orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 4 de marzo de 1998.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>2664</p>

