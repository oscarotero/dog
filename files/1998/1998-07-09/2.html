---
date: '1998-07-09'
id: E8CA
page: 7
number: 131
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Decreto 209/1998, do 25 de xuño, polo que se declara de utilidade pública e
  urxente execución a concentración parcelaria da zona de Mundil
  (Cartelle-Ourense).
range: Decreto
url: 'https://www.xunta.gal/dog/Publicados/1998/19980709/AnuncioE8CA_gl.html'
---
<p>As parroquias de Mundil e parte de Anfeoz, que pertencen ó Concello de Cartelle, están situadas ó oeste da provincia de Ourense, resultando afectadas pola concentración parcelaria aproximadamente 550 ha.</p>
<p>A dispersión parcelaria que presentan os terreos das ditas parroquias, posta de manifesto polos agricultores destas mediante solicitude dirixida ó conselleiro de Agricultura, Gandería e Política Agroalimentaria, motivou un estudio de viabilidade e de valoración das posibilidades que ofrece a zona para incrementa-lo rendemento dos recursos agropecuarios, deducíndose a conveniencia de levar a cabo a concentración parcelaria por razóns de utilidade pública e interese social.</p>
<p>Na súa virtude, por proposta do conselleiro de Agricultura, Gandería e Política Agroalimentaria, formulada conforme o establecido na Lei galega 10/1985, do 14 de agosto, de concentración parcelaria para Galicia, e logo de deliberación do Consello da Xunta de Galicia na súa reunión do día vintecinco de xuño de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>Declárase de utilidade pública e urxente execución a concentración parcelaria da zona de Mundil (Cartelle-Ourense).</p>
<p>Artigo 2º</p>
<p>O perímetro da zona será, en principio, o correspondente á totalidade dos terreos da parroquia de Mundil e unha parte de Anfeoz. O referido perímetro quedará en definitiva modificado polas rectificacións, inclusións ou exclusións que se acorden, ó abeiro dos artigos 23 e seguintes da Lei 10/1985, do 14 de agosto, de concentración parcelaria para Galicia.</p>
<p>Artigo 3º</p>
<p>A esta zona seranlle de aplicación os beneficios económicos programados ou asumidos pola Xunta de Galicia, para mellorar ou moderniza-las explotacións agrarias, e, en concreto, os que sinale o artigo 6 da Lei de concentración parcelaria para Galicia.</p>
<p>Artigo 4º</p>
<p>Os traballos de execución desta concentración parcelaria iniciaranse nun prazo non superior ós 6 meses a partir da publicación do presente Decreto.</p>
<p>Disposicións derradeiras</p>
<p>Primeira.-Facúltase a Consellería de Agricultura, Gandería e Política Agroalimentaria para dicta-las disposicións complementarias que requira a execución do presente decreto.</p>
<p>Segunda.-A presente disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintecinco de xuño de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Cástor Gago Álvarez</p>
<p>Conselleiro de Agricultura, Gandería e Política Agroalimentaria</p>
<p>6437</p>

