---
date: '1998-07-09'
id: E8C6
page: 7
number: 131
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 15 de xuño de 1998 pola que se regula a concesión de subvencións ás
  entidades e institucións sen fin de lucro para a realización de cursos e
  outras actividades formativas de lingua galega.
range: Orde
url: 'https://www.xunta.gal/dog/Publicados/1998/19980709/AnuncioE8C6_gl.html'
---
<p>A Lei 3/1983, de normalización lingüística, ordénalles ós poderes públicos de Galicia que garantan o uso normal do galego, lingua propia e oficial da Comunidade Autónoma.</p>
<p>Para que ese uso normal chegue a ser unha realidade cómpre levar a cabo un labor de formación e de mellora do dominio do idioma galego entre toda a poboación. A concreción desta tarefa é competencia da Consellería de Educación e Ordenación Universitaria, tal e como establece o Decreto 346/1996, do 13 de setembro. A propia consellería regulara xa os cursos de lingua galega mediante unha Orde do 1 de marzo de 1989.</p>
<p>Un importante sector da sociedade, especialmente sensible co idioma e coa cultura de Galicia, é o que abrangue as entidades e institucións sen fins de lucro. Nelas agrúpanse libremente cidadáns que, usándoa, lle confiren á lingua galega ante outros sectores sociais o prestixio necesario que os anime a utilizala.</p>
<p>Por todo isto, e de acordo coa vixente normativa en materia de subvencións,</p>
<p>DISPOÑO:</p>
<p>Artigo 1º</p>
<p>1. A Consellería de Educación e Ordenación Universitaria, a través da Dirección Xeral de Política Lingüística, poderalles conceder subvencións a aquelas entidades e institucións sen fin de lucro, legalmente constituídas que, aténdose ás condicións da presente orde, organicen e realicen en Galicia de forma totalmente gratuíta cursos e outras actividades formativas de lingua galega.</p>
<p>2. Das entidades e institucións sen fin de lucro mencionadas neste artigo exceptúanse as dependentes das entidades locais, entendendo por tales as así recoñecidas no artigo 3 da Lei 7/1985, do 2 de abril, de bases do réxime local.</p>
<p>3. Non se lles poderá conceder estas subvencións a aquelas entidades e institucións sen fin de lucro que recibisen subvencións no exercicio económico de 1997, acolléndose ó disposto na Orde do 13 de novembro de 1996, e que non as xustificasen debidamente conforme se estipulaba na propia orde.</p>
<p>Artigo 2º</p>
<p>1. O importe máximo do gasto producido por estas subvencións será de trinta e dous millóns cincocentas trinta mil (32.530.000) pesetas, e financiarase con cargo á partida 07.06.353F.480.1 dos orzamentos xerais da Comunidade Autónoma para 1998.</p>
<p>2. A subvención que se lle conceda a cada entidade ou institución solicitante poderá comprende-los gastos da docencia e do material necesarios. Para a determinación da retribución do profesorado de cada un destes cursos e actividades formativas terase en conta o establecido pola Orde do 18 de xuño de 1990, pola que se regulan os módulos económicos das actividades de formación dirixidas ó profesorado dos niveis non universitarios.</p>
<p>Artigo 3º</p>
<p>1. Os cursos de iniciación e de perfeccionamento terán unha duración de 75 horas, e responderán ós contidos sinalados na Orde do 1 de marzo de 1989, pola que se regularon tales cursos. Das demais actividades formativas cada comisión avaliadora das recollidas no artigo 6º desta orde estudiará individualizadamente as solicitudes e formulará a correspondente proposta tanto en canto ó programa que se debe impartir coma no tocante á duración en horas da actividade.</p>
<p>2. A asistencia ás clases é obrigatoria. A ausencia de cada un dos asistentes non poderá ser superior ó 10% da duración total do curso ou da actividade.</p>
<p>3. A avaliación que se efectúe nestes cursos e actividades deberá responder ós principios de formativa e continua, e terá en conta o dominio oral e escrito do idioma, aplicándose as probas necesarias. Ó remate de cada curso ou actividade, ós asistentes que superaron as distintas fases da avaliación outorgaráselles un certificado coa cualificación de apto.</p>
<p>4. As persoas que desexen acceder ós cursos de perfeccionamento convocados por esta orde deben acreditar previamente que teñen superado ou validado o curso de iniciación. Para o resto das actividades formativas, as comisións avaliadoras mencionadas determinarán os requisitos previos de admisión.</p>
<p>Artigo 4º</p>
<p>As peticións realizaranse empregando o modelo de solicitude que se xunta como anexo a esta orde, e a el engadiráselle:</p>
<p>a) Breve proxecto no que consten os seguintes datos dos cursos ou das actividades para as que se pide a subvención:</p>
<p>-Modalidade: iniciación, perfeccionamento ou outras; no caso doutras actividades engadirase unha memoria explicativa dos obxectivos, contidos e duración destas.</p>
<p>-Localidade ou localidades onde se van levar a cabo.</p>
<p>b) Documentos que amosen a acreditación legal da personalidade da entidade e a representación suficiente da persoa que asina a petición.</p>
<p>c) Certificación bancaria (orixinal) da conta corrente na que se desexa que se realice o pagamento.</p>
<p>d) Fotocopia do CIF da entidade ou institución solicitante.</p>
<p>Artigo 5º</p>
<p>1. O prazo de presentación das solicitudes será de 20 días naturais, contados a partir do seguinte ó da publicación desta orde no Diario Oficial de Galicia.</p>
<p>2. As peticións entregaranse no rexistro da correspondente delegación provincial da Consellería de Educación e Ordenación Universitaria (dirixidas ó Gabinete de Normalización Lingüística), sendo de aplicación o previsto no artigo 38.4º da Lei 30/1992, de réxime xurídico das administracións públicas e do procedemento administrativo común.</p>
<p>3. Os defectos nas solicitudes notificaránselles ós interesados, e daráselles un prazo de 10 días para emendar erros ou omisións. Transcorrido ese prazo, e se non se produciu a emenda, as peticións arquivaranse sen máis trámite.</p>
<p>Artigo 6º</p>
<p>Para o estudio das solicitudes constituirase en cada delegación provincial da Consellería de Educación e Ordenación Universitaria unha comisión presidida polo delegado e integrada polo xefe do Gabinete de Normalización Lingüística, un funcionario da Dirección Xeral de Política Lingüística e un funcionario ou funcionaria da propia delegación, que actuará como secretario.</p>
<p>Para o seu traballo as comisións terán en conta, entre outros, os seguintes criterios de actuación:</p>
<p>a) Preferencia dos cursos de iniciación e de perfeccionamento sobre outras actividades formativas.</p>
<p>b) Prioridade para o curso ou actividade que complete ciclo.</p>
<p>c) Un único curso ou actividade por entidade ou institución solicitante, no caso de que por razóns orzamentarias o número destas últimas supere o total dos cursos e actividades que se poden subvencionar.</p>
<p>d) Prioridade das entidades e institucións non subvencionadas no ano ou anos anteriores por esta mesma orde.</p>
<p>e) Prioridade para os cursos e actividades propostos en zonas nas que a demanda de formación non estea suficientemente cuberta.</p>
<p>Unha vez examinadas as solicitudes, as propias comisións, a través do delegado provincial, trasladaranlle as propostas de concesión das subvencións ó conselleiro de Educación e Ordenación Universitaria, o cal resolverá.</p>
<p>No suposto de que non se produza resolución expresa desta convocatoria nos tres meses seguintes á súa publicación no DOG, as solicitudes deberanse entender como desestimadas.</p>
<p>Artigo 7º</p>
<p>1. Cada entidade ou institución, unha vez recibida a comunicación da concesión da subvención, disporá dun prazo máximo de quince días para comunicarlle ó Gabinete de Normalización Lingüística da Delegación Provincial da Consellería de Educación e Ordenación Universitaria:</p>
<p>-A aceptación ou non da subvención concedida.</p>
<p>-No caso de aceptala, as datas, o lugar e o horario de realización do curso ou da actividade subvencionada.</p>
<p>-A relación de asistentes, co DNI de cada un (entre 20 e 30 persoas).</p>
<p>2. Os cursos e as actividades formativas subvencionados deberán ter rematado antes do 30 de novembro de 1998.</p>
<p>Artigo 8º</p>
<p>1. O profesorado idóneo para imparti-los cursos e as actividades formativas nomearano os delegados provinciais da Consellería de Educación e Ordenación Universitaria ó abeiro do disposto no artigo 201 da Lei 13/1995, do 18 de maio, de contratos das administracións públicas, e por proposta dos gabinetes de Normalización Lingüística das propias delegacións. Para estes efectos teranse en conta os límites establecidos tanto na Lei 53/1984 e no Real decreto 598/1985, sobre incompatibilidades, coma no Decreto 165/1988, polo que se declara de interese público a impartición de cursos de lingua galega.</p>
<p>2. O anuncio e a difusión (oralmente e por escrito, e por calquera medio) dos cursos e actividades que resulten subvencionados, e mais toda publicación que se derive deles, realizaranse en galego, e neles farase constar que están subvencionados pola Consellería de Educación e Ordenación Universitaria, Dirección Xeral de Política Lingüística. En galego levarase a cabo tamén o propio desenvolvemento dos cursos e actividades, tendo en conta en ámbolos dous casos que, no tocante á normativa e ó uso correcto do idioma, haberá que respectar (tal e como determina a disposición adicional da Lei 3/1983, de normalización lingüística) o establecido pola Real Academia Galega.</p>
<p>Artigo 9º</p>
<p>O pagamento dos cursos e actividades subvencionadas realizarase así que a entidade subvencionada lle xustifique, antes do 30 de novembro de 1998, ó Gabinete de Normalización Lingüística da delegación provincial da Consellería de Educación e Ordenación Universitaria a realización completa da actividade, para o cal terá que lle entregar:</p>
<p>-Acta do curso ou certificación da actividade.</p>
<p>-Facturas correspondentes ó gasto de material e á retribución do profesor ou profesores.</p>
<p>Artigo 10º</p>
<p>O incumprimento total ou parcial de calquera das condicións, así como a duplicación da axuda con cargo a outros créditos dos orzamentos xerais do Estado, da Seguridade Social, Administración institucional, autonómica ou local, constituirá causa determinante de revogación da axuda e determinará que a entidade ou institución beneficiaria deba reintegra-lo seu importe, segundo o disposto pola orde da Consellería de Economía e Facenda do 27 de decembro de 1990 (DOG nº 27, do 7 de febreiro de 1991).</p>
<p>Disposición derradeira</p>
<p>1. Autorízase o director xeral de Política Lingüística para dicta-las instruccións que sexan necesarias para o desenvolvemento da presente orde.</p>
<p>2. Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 15 de xuño de 1998.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>6339</p>

