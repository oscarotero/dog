---
date: '1998-03-12'
id: FA92
page: 2
number: 49
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Decreto 79/1998, do 12 de febreiro, polo que se regula a estructura,
  organización e funcionamento das confrarías de pescadores de Galicia.
range: Decreto
url: 'https://www.xunta.gal/dog/Publicados/1998/19980312/AnuncioFA92_gl.html'
---
<p>A Comunidade Autónoma de Galicia, ó abeiro do artigo 27.29º do seu Estatuto de autonomía, ten a competencia exclusiva en materia de confrarías de pescadores, debendo axusta-la súa organización e competencias ós principios e regras básicas establecidas na lexislación do Estado para estas entidades, de conformidade co artigo 15.2º da Lei 12/1983, do 14 de outubro, do proceso autonómico. No exercicio destas competencias, o Parlamento de Galicia aprobou a Lei 9/1993, do 8 de xullo, de confrarías de pescadores de Galicia; a súa disposición derradeira primeira faculta o Consello da Xunta de Galicia para dicta-las normas necesarias para o seu desenvolvemento e aplicación.</p>
<p>O presente decreto pretende completar, adecuada e suficientemente, as previsións legais, coa finalidade de constituír un marco xurídico axeitado que lles permita ás confrarías de pescadores seguir adaptándose e facer fronte ós cambios constantes que se producen no sector pesqueiro, especialmente no que se refire á xestión dos seus recursos e instalacións.</p>
<p>No seu capítulo I, logo de defini-las confrarías de pescadores e o réxime xurídico da súa actuación, regúlanse as funcións que estas desempeñan, establecendo a necesidade de que os seus estatutos e modificacións sexan ratificados e rexistrados pola Consellería de Pesca, Marisqueo e Acuicultura.</p>
<p>O capítulo II establece a súa estructura e órganos rectores. Regúlase a figura dos vicepatróns maiores, así como a constitución e funcións das comisións xestoras no caso de disolución dos seus órganos de goberno.</p>
<p>Os dereitos e obrigas dos socios, á parte dos que lles corresponden en virtude dos seus propios estatutos, e a determinación da súa responsabilidade veñen recollidos no capítulo III. En canto ó ámbito territorial das confrarías, no capítulo IV establécese a posibilidade da designación dunha comisión de arbitraxe cando non exista acordo entre as confrarías sobre os seus límites territoriais.</p>
<p>Entre os aspectos regulados con maior amplitude cabe destacar, no capítulo V, a referido ó réxime orzamentario, económico e contable das confrarías de pescadores, recolléndose a figura do retorno, práctica habitual entre estas entidades, así como a responsabilidade dos órganos rectores, administradores ou xestores das confrarías cando, no desempeño das súas funcións, realicen actos contrarios á lei ou ós estatutos dá entidade.</p>
<p>O capítulo VI refírese á creación, fusión e disolución das confrarías. Nel contéñense as normas procedementais e regúlanse as consecuencias xurídicas de tales acordos.</p>
<p>O capítulo VII supón o desenvolvemento normativo dos artigos 12 e 13 da Lei do 8 de xullo de 1993. Detalla o procedemento de creación e disolución das federacións de confrarías así como a composición dos seus órganos rectores e as funcións que hai que desempeñar. Así mesmo, establece a posibilidade de que as confrarías, para un mellor cumprimento dos seus fins, poidan subscribir acordos de asociación e convenios.</p>
<p>Destaca no texto normativo a regulación do procedemento electoral no capítulo VIII. Mención particular merece a comisión electoral como órgano encargado de preparar todo o proceso electoral, reservándose as funcións propias do día de celebración á mesa electoral.</p>
<p>Por último, establécese un período transitorio no que as confrarías e as súas federacións deberán adapta-los seus estatutos conforme o previsto no presente decreto e derrógase expresamente no Decreto 237/1991, do 4 de xullo, de medidas provisionais sobre as normas de actuación e regulación das actividades nas confrarías de pescadores.</p>
<p>En consecuencia, por proposta do conselleiro de Pesca, Marisqueo e Acuicultura, oídas as confrarías de pescadores de Galicia e as súas federacións, con dictame do Consello Consultivo de Galicia e logo</p>
<p>de deliberación do Consello da Xunta de Galicia na súa reunión do día doce de febreiro de mil novecentos noventa e oito,</p>
<p>DISPOÑO:</p>
<p>Capítulo I</p>
<p>Disposicións xerais</p>
<p>Artigo 1º.-Definición e réxime xurídico.</p>
<p>1. As confrarías de pescadores de Galicia son corporacións de dereito público, dotadas de personalidade xurídica e capacidade de obrar para o cumprimento dos fins e o exercicio das funcións que lles están encomendadas.</p>
<p>2. As confrarías desenvolverán funcións de carácter administrativo, cando actúen como órganos de consulta e colaboración coa Administración na promoción do sector pesqueiro, de acordo co previsto no presente decreto.</p>
<p>Para efectos da súa constitución e organización, así como cando actúan como órganos de consulta e colaboración coa Administración, as confrarías participan da natureza da Administración pública.</p>
<p>3. Así mesmo, as confrarías representan intereses económicos e corporativos dos profesionais do sector e dos seus asociados, sen prexuízo da representación que posúen as organizacións de empresarios e traballadores da pesca, podendo desenvolver actividades propias de organización e comercialización da producción no sector pesqueiro, marisqueiro e da acuicultura.</p>
<p>4. As confrarías de pescadores rexeranse polo disposto na lexislación básica do Estado, a Lei 9/1993, do 8 de xullo, de confrarías de pescadores de Galicia, o presente decreto, as disposicións que o desenvolvan e os seus respectivos estatutos debidamente ratificados.</p>
<p>No exercicio das súas funcións de carácter administrativo, as confrarías suxeitarán a súa actuación ó disposto na Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 2º.-Da tutela.</p>
<p>As confrarías quedan suxeitas á tutela da Administración pública galega, que será exercida pola Consellería de Pesca, Marisqueo e Acuicultura. A tutela comprenderá o control da legalidade dos actos e acordos dos seus órganos rectores, suxeitos a dereito administrativo, a resolución dos recursos administrativos ordinarios contra actos deles e as demais que se prevén no presente decreto.</p>
<p>Artículo 3º.-Dos estatutos.</p>
<p>1. Cada confraría elaborará, aprobará e, se é o caso, modificará os seus propios estatutos, e deberá sometelos posteriormente á ratificación da Consellería de Pesca, Marisqueo e Acuicultura.</p>
<p>2. Os estatutos e as súas posibles modificacións acadarán eficacia xurídica unha vez inscritos no rexistro a que fai referencia o artigo seguinte.</p>
<p>3. O contido mínimo dos estatutos será o recollido no artigo 2.3º da Lei 9/1993, do 8 de xullo, e o referido á composición da comisión xestora, prevista no artigo 19º desta decreto.</p>
<p>Artigo 4º.-Do rexistro.</p>
<p>1. De conformidade co disposto no artigo 14 da Lei 9/1993, do 8 de xullo, inscribiranse no rexistro de confrarías e das súas federacións tódolos actos e acordos que afecten a súa estructura e funcionamento.</p>
<p>2. O funcionamento deste rexistro, dependente da secretaría xeral, regularase por orde da Consellería de Pesca, Marisqueo e Acuicultura.</p>
<p>Artigo 5º.-Das funcións das confrarías como órganos de consulta e colaboración.</p>
<p>As confrarías como órganos de consulta e colaboración coa Administración desenvolverán as funcións previstas no artigo 3.2º da Lei 9/1993, do 8 de xullo.</p>
<p>Así mesmo, e con tal carácter:</p>
<p>a) Velarán polo estricto cumprimento da normativa vixente en materia de pesca, de descarga, primeira venda e de comercialización dos recursos mariños.</p>
<p>b) Colaborarán coa Administración na elaboración das estatísticas do sector pesqueiro e marisqueiro e, en particular, remitiranlle á Consellería de Pesca, Marisqueo e Acuicultura os datos relativos á descarga e primeira venda dos recursos mariños en fresco, na forma e prazo determinados regulamentariamente.</p>
<p>c) Desenvolverán aqueloutras funcións que lles sexan atribuídas ou encomendadas pola Conseller1a de Pesca, Marisqueo e Acuicultura.</p>
<p>Artigo 6º.-Das funcións en defensa dos intereses dos profesionais.</p>
<p>Ás confrarías, na defensa dos intereses dos profesionais que as compoñen, correspóndenlle-las funcións previstas no artigo 3.3º da Lei 9/1993, do 8 de xullo.</p>
<p>Así mesmo, e para o suposto de que non se constitúa a Sección de Organización de Producción prevista no artigo 4º da devandita lei, prestarán as seguintes funcións:</p>
<p>a) Responsabilizarse da vixilancia das zonas de dominio público marítimo e marítimo-terrestre que lle foran confiadas para o seu aproveitamento.</p>
<p>b) Administra-los seus propios recursos e patrimonio.</p>
<p>c) Prestarlles servicios de carácter xeral ós socios.</p>
<p>d) Promove-la execución de plans de capturas, concentra-la oferta e regulariza-los prezos.</p>
<p>e) Establece-los plans de producción e comercialización co fin de mellora-la calidade dos productos e adapta-lo volume da oferta ás esixencias do mercado.</p>
<p>f) Adopta-las medidas necesarias para a aplicación da política pesqueira comunitaria que sexan da competencia dos productores.</p>
<p>g) As demais que lles confiren os seus estatutos.</p>
<p>Capítulo II</p>
<p>Estructura e órganos rectores</p>
<p>Sección primeira</p>
<p>Estructura</p>
<p>Artigo 7º.-Das seccións.</p>
<p>1. En tódalas confrarías existirá unha sección de orientación que desenvolverá as funcións definidas no artigo 5º do presente decreto.</p>
<p>2. En cada confraría poderá constituírse a sección de organización da producción, se así o decide a maioría absoluta dos membros da xunta xeral. Esta sección desenvolverá as funcións establecidas no artigo 6º desta decreto. A súa constitución recollerase nos estatutos e deberá axustarse ó disposto no R.D. 1429/1992, do 27 de novembro, polo que se regulan as organizacións de productores da pesca e as súas asociacións.</p>
<p>Da súa constitución daráselle conta á Consellería de Pesca, Marisqueo e Acuicultura, para os efectos previstos no artigo 3º.2 deste regulamento.</p>
<p>Sección segunda</p>
<p>Órganos rectores</p>
<p>Artigo 8º.-Dos órganos rectores.</p>
<p>1. Son órganos rectores das confrarías os recollidos no artigo 7.1º da Lei 9/1993, do 8 de xullo.</p>
<p>2. Os órganos rectores teñen as funcións que se lles atribúen no presente decreto e nos estatutos de cada corporación.</p>
<p>Artigo 9º.-A xunta xeral.</p>
<p>1. A xunta xeral é o órgano superior de goberno e decisión da confraría, na que están representados tódolos profesionais do sector afiliados a ela.</p>
<p>2. A xunta xeral actúa como órgano de control e fiscalización dos restantes órganos rectores da confraría. Os acordos que adopta obrigan a totalidade dos afiliados.</p>
<p>Artigo 10º.-Composición da xunta xeral.</p>
<p>1. Os membros da xunta xeral elixiranse mediante sufraxio universal, libre, igual, directo e secreto, por un período de catro anos, e poderán ser reelixidos.</p>
<p>2. A xunta xeral está presidida polo patrón maior, asistido polos vicepatróns maiores e o secretario da confraría que levantará acta dos acordos e resolucións adoptados.</p>
<p>3. A xunta xeral estará composta por un número de membros comprendido, en todo caso, entre 10 e 50. Sempre que sexa posible, respectarase a paridade entre traballadores e empresarios. Nela terán representación a totalidade dos sectores da producción que integran a confraría.</p>
<p>Artigo 11º.-Da xunta xeral.</p>
<p>1. Correspóndenlle á xunta xeral as seguintes funcións:</p>
<p>a) Aprobar e modificar total ou parcialmente os estatutos e regulamentos internos da confraría.</p>
<p>b) Acorda-la disolución dos órganos rectores e convocatoria de eleccións, por propia iniciativa ou por acordo do cabido.</p>
<p>c) Elixir e destituí-lo patrón maior e os membros do cabido, segundo o procedemento determinado neste regulamento.</p>
<p>d) Nomear e destituí-lo secretario ó que fai referencia o artigo 18º.</p>
<p>e) Acorda-la modificación do seu ámbito territorial, nos termos previstos no artigo 24º do presente decreto.</p>
<p>f) Acorda-la fusión, disolución ou federación da confraría.</p>
<p>g) Aproba-lo orzamento anual illado ou acumulativamente, e as súas modificacións, cando estas excedan do 10% do total del.</p>
<p>h) Acorda-la fixación das cotas ordinarias ou derramas extraordinarias.</p>
<p>i) Acordar calquera actuación que comprometa o seu patrimonio en máis do 25%.</p>
<p>j) Autoriza-lo patrón maior para tomar diñeiro a préstamo, concertar avais e demais instrumentos financeiros, asinar convenios, concertos ou acordos e interpoñer recursos e litixios.</p>
<p>k) Aproba-la memoria anual relativa ás actividades da confraría e á súa situación socioeconómica.</p>
<p>l) Constituí-la sección de organización da producción.</p>
<p>m) Autoriza-la contratación do persoal laboral propio.</p>
<p>n) Decidir sobre aquelas cuestións de interese que outro órgano rector someta á súa consideración.</p>
<p>o) Solicitar e recibir do cabido a información oportuna sobre a situación da confraría.</p>
<p>p) Calquera outra atribuída nos estatutos da confraría.</p>
<p>2. A xunta xeral poderá delegar no cabido o exercicio das funcións recollidas nas letras j) e m) do parágrafo anterior. A delegación deberá ser acordada pola maioría absoluta dos seus membros. En caso de urxencia e sen necesidade de delegación, o cabido poderá autoriza-lo patrón maior para interpoñer</p>
<p>recursos e litixios dándolle conta á xunta xeral na súa primeira reunión.</p>
<p>3. Para a válida constitución da xunta xeral, para os efectos de adopción de acordos, requirirase a presencia do patrón maior, secretario da confraría, ou, se é o caso, de quen os substitúan; e da metade alomenos dos seus membros.</p>
<p>4. Para seren válidos, os acordos adoptados pola xunta xeral deberán ser aprobados pola maioría dos membros presentes, agás nos seguintes casos:</p>
<p>-A constitución da sección de organización da producción, así como a federación con outras confrarías requirirán do apoio da maioría absoluta.</p>
<p>-As funcións recollidas nos apartados a) e i) requirirán do apoio dos dous tercios dos membros da xunta xeral.</p>
<p>-A fusión e disolución da confraría requirirá o apoio das tres cuartas partes dos membros da xunta xeral.</p>
<p>Artigo 12º.-O cabido e a súa composición.</p>
<p>1. O cabido é o órgano de goberno, xestión e administración da confraría.</p>
<p>2. A composición do cabido será paritaria nos mesmos termos previstos para a xunta xeral. Estará presidido polo patrón maior e composto polos dous vicepatróns maiores, por un número par de vocais, en todo caso comprendido entre seis e doce, e polo secretario da confraría, que levantará acta dos acordos e resolucións adoptados.</p>
<p>3. Os vocais do cabido serán elixidos polos compoñentes da xunta xeral de entre os seus membros.</p>
<p>Artigo 13º.-Do cabido.</p>
<p>1. Son funcións do cabido:</p>
<p>a) Dirixir e realiza-las actividades necesarias para o exercicio das facultades atribuídas á confraría.</p>
<p>b) Velar polo cumprimento dos acordos da xunta xeral.</p>
<p>c) Velar polo normal funcionamento dos servicios da confraría.</p>
<p>d) Elaborar e propoñerlle á xunta xeral o proxecto de orzamento e as súas modificacións, cando estas excedan do 10% do total.</p>
<p>e) Executa-lo orzamento aplicando o plan de contabilidade das confrarías de pescadores de Galicia, e proceder ás súas modificacións, sempre que o global destas non exceda do 10% do total, debendo darlle cumprida conta de cada un destes acordos á xunta xeral.</p>
<p>f) Acordar calquera actuación que non comprometa o patrimonio da confraría en máis dun 25%.</p>
<p>g) Elabora-la memoria anual relativa ás actividades da confraría e á súa situación socioeconómica, someténdoa á xunta xeral para a súa aprobación.</p>
<p>h) Resolve-las altas e baixas dos seus afiliados e, logo de instrucción do oportuno expediente, acorda-la separación deles por razóns disciplinarias.</p>
<p>i) Elaborar e propoñer á xunta xeral o proxecto de estatutos, así como os regulamentos internos que procedan e as súas modificacións.</p>
<p>j) Propoñerlle á xunta xeral a disolución dos órganos rectores e a convocatoria de eleccións.</p>
<p>k) Tódalas facultades non atribuídas expresamente ós demais órganos de goberno, as recollidas nos estatutos e as que lle delegue a xunta xeral.</p>
<p>2. Para a válida constitución do cabido, para os efectos de adopción de acordos, requirirase a presencia do patrón maior, secretario, ou, se é o caso, de quen os substitúan, e da metade alomenos dos seus membros.</p>
<p>Artigo 14º.-Do patrón maior.</p>
<p>1. O patrón maior é o órgano representativo da confraría. Preside a xunta xeral e o cabido, participando nas súas reunións con voz e voto, o cal será de calidade en caso de empate.</p>
<p>2. O cargo de patrón maior é incompatible con calquera outro nos órganos de goberno das agrupacións ou sectores da producción integrados na confraría.</p>
<p>3. O patrón maior será elixido pola xunta xeral de entre os seus membros. Unha vez elixido, a súa vacante como membro da xunta xeral será cuberta pola persoa da agrupación e sector de producción que lle corresponda en función do número de votos obtidos no proceso electoral.</p>
<p>Artigo 15º.-Das funcións do patrón maior.</p>
<p>Correspóndenlle ó patrón maior as seguintes funcións:</p>
<p>a) Dirección e xestión da confraría.</p>
<p>b) Presidi-las reunións de tódolos órganos colexiados da confraría.</p>
<p>c) Coordina-la actuación dos membros do cabido.</p>
<p>d) Ostenta-la representación legal da confraría e ser canle de relación da mesma con calquera outras entidades e institucións.</p>
<p>e) Colaborar coas federacións nas que se integre a confraría.</p>
<p>f) Ordena-los pagamentos previstos nos orzamentos.</p>
<p>g) Todas aquelas que lle sexan atribuídas polos estatutos e demais órganos rectores da confraría.</p>
<p>Artigo 16º.-Dos vicepatróns maiores.</p>
<p>1. Ostentará o cargo de vicepatrón maior primeiro o presidente da agrupación de empresarios ou traballadores distinta á de procedencia do patrón maior. Será vicepatrón maior segundo o presidente da agrupación á que pertence o patrón maior elixido.</p>
<p>2. Os vicepatróns maiores, en función da súa orde, substitúen o patrón maior nos casos de vacante, en tanto non se proceda a unha nova elección desta, ausencia ou enfermidade.</p>
<p>Artigo 17º.-Da provisión de vacantes nos órganos de goberno.</p>
<p>As baixas definitivas producidas entre os membros dos órganos de goberno cubriranse do seguinte xeito:</p>
<p>a) Na xunta xeral, pola persoa da mesma agrupación e sector de producción que lle corresponda en función do número de votos obtidos no proceso electoral.</p>
<p>b) No cabido, mediante designación efectuada pola agrupación de armadores ou traballadores que corresponda, de entre os seus representantes na xunta xeral.</p>
<p>c) No caso do patrón maior, elixirase pola xunta xeral na forma prevista no artigo 14º.3.</p>
<p>d) Polo que respecta ós vicepatróns maiores, actuarase de acordo co disposto no artigo 16º.1.</p>
<p>Artigo 18º.-Do secretario da xunta xeral e do cabido.</p>
<p>A xunta xeral e o cabido contarán cun secretario que será unha persoa ó servicio da confraría. A súa designación corresponderalle á xunta xeral.</p>
<p>Artigo 19º.-Da comisión xestora.</p>
<p>1. No suposto da demisión da maioría dos membros da xunta xeral, entenderanse disoltos os órganos de goberno da confraría.</p>
<p>Neste caso, o patrón maior saínte designará unha comisión xestora que deberá constituírse no prazo de quince días e que terá a composición que se estableza nos estatutos da confraría.</p>
<p>Os membros da comisión elixirán de entre eles un presidente, actuando como secretario o designado conforme o disposto no artigo 18º.</p>
<p>2. Son funcións desta comisión xestora:</p>
<p>a) A convocatoria de eleccións xerais nun prazo máximo de dous meses desde a súa constitución.</p>
<p>b) Adopta-las decisións ordinarias necesarias para o normal funcionamento da confraría ata a toma de posesión dos novos órganos de goberno.</p>
<p>Artigo 20º.-Da imposibilidade de constitución da comisión xestora.</p>
<p>1. Se non existe posibilidade de constituírse a comisión xestora nos termos previstos no artigo anterior, a federación provincial correspondente, co asesoramento da Consellería de Pesca, Marisqueo e Acuicultura, designará un órgano provisional de goberno que terá como funcións as descritas no apartado 2 do devandito artigo.</p>
<p>2. Se unha vez analizada a situación, o órgano provisional de goberno considerase inviable a continuidade da confraría, este, tras lle dar conta á</p>
<p>asemblea constituída pola totalidade dos socios armadores e traballadores da confraría afectada, elevará, a través da federación provincial correspondente, proposta de disolución á Consellería de Pesca, Marisqueo e Acuicultura, quen dictará a resolución que coide oportuna. No caso de acorda-la disolución da confraría, haberá que aterse ó disposto no artigo 15.3º da Lei 9/1993, do 8 de xullo, procedéndose a reasignar destino ós funcionarios afectados, de acordo coa normativa en materia de función pública.</p>
<p>Capítulo III</p>
<p>Os membros das confrarías</p>
<p>Artigo 21º.-Dos membros.</p>
<p>1. Poderán ser membros das confrarías de pescadores as persoas físicas ou xurídicas que voluntariamente se asocien, sempre que desenvolvan actividade empresarial ou laboral no sector e dentro do ámbito territorial da confraría.</p>
<p>2. A condición de membro da confraría atribúe, desde o momento da súa afiliación, a plenitude e igualdade dos dereitos e obrigas inherentes a ela, agás o de ser elixible, que poderá limitarse nos respectivos estatutos á posesión dunha determinada antigüidade na confraría, nunca superior ós dous anos.</p>
<p>3. Poderán mante-la súa condición de membros da confraría tódolos pensionistas do sector. A súa situación será regulada nos estatutos da confraría, aínda que non dará dereito a ser elector nin elixible, agás no caso daqueles membros que, de acordo coa lexislación vixente, poidan seguir desenvolvendo unha actividade empresarial.</p>
<p>Artigo 22º.-Dos dereitos dos membros.</p>
<p>Son dereitos dos membros das confrarías:</p>
<p>a) Elixir e ser elixido para postos de representación e dirección dentro da confraría e exercer, se así fosen designados, a dita representación.</p>
<p>b) Exercer accións e recursos en relación cos seus dereitos e insta-la confraría ó exercicio das actuacións necesarias para a defensa dos seus membros.</p>
<p>c) Participar en tódolos actos e reunións ós que deban ser convocados.</p>
<p>d) Solicitarlle ó cabido as aclaracións e informes que coiden necesarios sobre o estado da Administración, patrimonio, funcionamento e actuacións da confraría, en todo aquilo que os poida afectar.</p>
<p>e) Formularlles todo tipo de propostas e resolucións ós seus representantes.</p>
<p>f) Utiliza-los servicios da confraría.</p>
<p>g) Participar na constitución e desenvolvemento das correspondentes seccións.</p>
<p>h) Aqueloutros que lle confiran os estatutos.</p>
<p>Artigo 23º.-Das obrigas dos membros.</p>
<p>Son obrigas dos membros das confrarías:</p>
<p>a) Actuar conforme o disposto nos estatutos e regulamentos de réxime interior da confraría así como o establecido na legalidade vixente.</p>
<p>b) Acatar e cumpri-los acordos validamente adoptados polos órganos de goberno da confraría.</p>
<p>c) Actuar con lealdade e boa fe, non obstaculizando o normal funcionamento da confraría.</p>
<p>d) Todas aquelas que establezan os respectivos estatutos.</p>
<p>Artigo 24º.-Da responsabilidade dos membros.</p>
<p>1. O incumprimento das obrigas poderá dar lugar á esixencia de responsabilidade.</p>
<p>2. Os estatutos deberán recoller en todo caso as infraccións e sancións, así como o procedemento sancionador e réxime disciplinario, todo iso de acordo coa lexislación vixente.</p>
<p>3. As infraccións deberán clasificarse en leves, graves e moi graves. Na determinación das sancións gardarase a debida proporcionalidade entre a gravidade do feito constitutivo de infracción e a sanción aplicable.</p>
<p>4. Non poderá acordarse limitación ningunha nos dereitos dos membros sen a instrucción e resolución do correspondente expediente sancionador. O expediente incoarase por instancia do patrón maior e garantirá a audiencia do interesado.</p>
<p>Capítulo IV</p>
<p>Ámbito territorial das confrarías</p>
<p>Artigo 25º.-Do ámbito territorial.</p>
<p>1. O ámbito territorial das confrarías será o que determinen os respectivos estatutos, concretando os seus límites con referencia a puntos determinados da liña de costa.</p>
<p>2. En ningún caso poderán coincidir varias confrarías nun mesmo ámbito territorial, nín estenderse fóra do territorio de Galicia.</p>
<p>3. A alteración do ámbito territorial requirirá o acordo maioritario de tódalas confrarías implicadas, o cal deberá ser aprobado pola Consellería de Pesca, Marisqueo e Acuicultura.</p>
<p>De non acadarse acordo, por instancia das xuntas xerais das confrarías implicadas, a Consellería de Pesca, Marisqueo e Acuicultura designará unha comisión de arbitraxe, na que estará representada a federación provincial correspondente, que elevará proposta de resolución ó conselleiro de Pesca, Marisqueo e Acuicultura.</p>
<p>4. O acordo de alteración do ámbito territorial implicará unha modificación estatutaria que deberá cumpri-los requisitos de tramitación dela en cada unha das confrarías implicadas e procederase á correspondente inscrición no rexistro.</p>
<p>Capítulo V</p>
<p>Do réxime orzamentario, económico e contable</p>
<p>Artigo 26º.-Do orzamento e da súa elaboración.</p>
<p>1. As confrarías desenvolverán a súa xestión económica a través dun orzamento único de ingresos e gastos, que se estructurarán, se é o caso, de acordo coas seccións nas que estean organizadas.</p>
<p>2. O orzamento constitúe a expresión cifrada, conxunta e sistemática das obrigas que, como máximo, poidan recoñecer e dos dereitos que se prevexan liquidar durante o exercicio económico. O exercicio orzamentario coincidirá co ano natural.</p>
<p>3. O cabido elaborará o proxecto de orzamento da confraría no que se integrarán as propostas de financiamento dos proxectos que efectúen os responsables da xestión económica de cada sección.</p>
<p>Artigo 27º.-Da aprobación.</p>
<p>1. O proxecto de orzamento será aprobado pola xunta xeral, por proposta do cabido, antes do día 31 de decembro do ano anterior ó do exercicio en que deba aplicarse.</p>
<p>De non ser aprobado antes desta data quedará automaticamente prorrogado o do exercicio anterior, por doceavas partes.</p>
<p>2. O orzamento aprobado será exposto durante 20 días no taboleiro de anuncios da confraría, para coñecemento dos afiliados.</p>
<p>Artigo 28º.-Das modificacións orzamentarias.</p>
<p>O cabido poderá acordar modificacións de partidas orzamentarias, sempre que, illada ou acumulativamente, non excedan do 10% do total do orzamento; daralle coñecemento posterior á xunta xeral. As modificacións que excedan desta contía serán aprobadas pola xunta xeral, por proposta do cabido.</p>
<p>Artigo 29º.-Da execución orzamentaria.</p>
<p>1. A execución do orzamento correspóndelle ó cabido.</p>
<p>2. En cada sección haberá un encargado da xestión económica dela, nomeado pola xunta xeral por proposta do cabido, quen elaborará os documentos orzamentarios e contables que sexan necesarios, sendo responsable da veracidade dos datos que neles se recollan.</p>
<p>Artigo 30º.-Da notificación dos acordos que afecten os orzamentos.</p>
<p>Dos acordos de aprobación, modificación e liquidación dos orzamentos remitiráselle copia á Consellería de Pesca, Marisqueo e Acuicultura, no prazo de 15 días desde a súa adopción.</p>
<p>Artigo 31º.-Do réxime contable.</p>
<p>As confrarías de pescadores axustarán as súas prácticas contables ó plan de contabilidade das confrarías de pescadores de Galicia e reflectirán separada e explicitamente, se é o caso, os movementos que correspondan ás actividades da sección de orien</p>
<p>tación e da sección de organización da producción, todo iso sen prexuízo de axustarse á correspondente xestión orzamentaria de ingresos e gastos.</p>
<p>Artigo 32º.-Das contas anuais.</p>
<p>1. As contas anuais e o informe de xestión serán formulados polo cabido e aprobados pola xunta xeral.</p>
<p>2. A formulación e aprobación das contas anuais realizarase dentro do primeiro trimestre do ano seguinte a aquel ó que correspondan.</p>
<p>3. Unha vez aprobadas as contas anuais, seranlle remitidas no prazo de 15 días á Consellería de Pesca, Marisqueo e Acuicultura, quen poderá solicitar da Intervención Xeral da Comunidade Autónoma o correspondente control financeiro sobre os gastos efectuados para a xestión das funcións descritas no parágrafo segundo do artigo 3 da Lei 9/1993, do 8 de xullo.</p>
<p>Artigo 33º.-Dos retornos.</p>
<p>1. As confrarías que realicen actividade de venda, ben directamente, a través dunha organización de producción ou calquera outra entidade que realice esta función, están obrigadas a descontar da factura de venda respecto das capturas das embarcacións que non pertenzan a ela a cantidade do 1% (un por cento) do valor da pesca vendida e retornalo á confraría á que pertenza a embarcación sen prexuízo da tarifa X4 de pesca fresca.</p>
<p>2. Os retornos aboaranse trimestralmente e os gastos que orixinen serán descontados da cantidade que se transfira.</p>
<p>Artigo 34º.-Das exencións e beneficios fiscais.</p>
<p>As confrarías de pescadores gozarán para o cumprimento dos seus fins das exencións e beneficios fiscais que en cada momento se lle recoñezan.</p>
<p>Artigo 35º.-Da responsabilidade.</p>
<p>1. O patrón maior, membros do cabido e xerentes, como administradores ou xestores da confraría, responderán perante ela, fronte ós membros e acredores da confraría, do dano que causen por actos contrarios á lei ou ós estatutos ou polos realizados sen a dilixencia coa que deben desempeña-lo cargo.</p>
<p>2. Responderán solidariamente tódolos membros dos órganos da administración que realizou o acto ou adoptou o acordo lesivo. Cando os membros do órgano voten en contra ou se absteñan, quedarán exentos da respondabilidade que, de se-lo caso, poida derivarse dos acordos.</p>
<p>3. En ningún caso exonerará da responsabilidade a circunstancia de que o acto ou acordo lesivo fora adoptado, autorizado ou ratificado pola xunta xeral da confraría.</p>
<p>Artigo 36º.-Da acción de responsabilidade.</p>
<p>1. A acción de responsabilidade contra os administradores ou xestores será exercida pola confraría, logo de acordo da xunta xeral.</p>
<p>2. A aprobación das contas anuais non impedirá nin suporá o exercicio da acción de responsabilidade nin a renuncia á acción acordada ou exercitada.</p>
<p>Artigo 37º.-Da intervención administrativa.</p>
<p>1. Cando a Administración tutelante observase faltas graves na xestión económica dunha confraría que puidese poñer en perigo a súa existencia, será requirida sobre as faltas que se observasen, a súa corrección e a responsabilidade de non atendelas coas rectificacións pertinentes.</p>
<p>2. De non atenderse o requirimento, e cando a Administración xulgase conveniente para o interese social a continuidade da confraría, poderá intervila acordándose por decreto as medidas necesarias para garanti-la súa supervivencia.</p>
<p>Capítulo VI</p>
<p>Da creación, fusión e disolución de confrarías</p>
<p>Artigo 38º.-Da creación de novas confrarías.</p>
<p>a) A creación de novas confrarías requirirá o acordo de, polo menos, as tres cuartas partes dos profesionais legalmente habilitados no ámbito territorial en que se pretenda establecer, xa fosen ou non membros doutras confrarías.</p>
<p>b) A solicitude asinada pola totalidade dos profesionais que acordan a creación remitirase, acompañada do proxecto de estatuto e un estudio económico de viabilidade, á Consellería de Pesca, Marisqueo e Acuicultura, para o seu estudio e tramitación. As sinaturas dos solicitantes estarán debidamente lexitimadas.</p>
<p>c) A consellería pediralles informes ás confrarías territorialmente afectadas, así como á federación provincial correspondente.</p>
<p>d) Unha vez debidamente tramitado o expediente, a consellería elevará o correspondente acordo ó Consello da Xunta de Galicia, para a súa aprobación mediante decreto.</p>
<p>e) A nova confraría, os seus estatutos e as modificacións estatutarias das confrarías territorialmente afectadas inscribiranse no correspondente rexistro.</p>
<p>Artigo 39º.-Da fusión e disolución das confrarías.</p>
<p>a) O acordo de fusión ou disolución de confrarías requirirá o voto favorable das tres cuartas partes das respectivas xuntas xerais. O acordo será aprobado pola Consellería de Pesca, Marisqueo e Acuicultura.</p>
<p>b) A fusión ou disolución de confrarías terá as seguintes consecuencias:</p>
<p>1) Suporá a perda das concesións e autorizacións administrativas para o exercicio das actividades de marisqueo e cultivos mariños que posúan.</p>
<p>2) O persoal funcionario que presta servicio nelas será redistribuído de acordo coas normas vixentes en materia de función pública.</p>
<p>c) O acordo de fusión ou disolución dunha confraría deberá recolle-lo destino dos bens e do patrimonio dela, de acordo co previsto nos seus estatutos.</p>
<p>d) No suposto de disolución de confrarías, o seu ámbito territorial será asumido polas confrarías estremeiras logo de acordo, ratificado pola Consellería de Pesca, Marisqueo e Acuicultura. De non existir acordo sobre o ámbito territorial, procederase segundo o previsto no artigo 25º deste decreto.</p>
<p>Capítulo VII</p>
<p>Das federacións, asociacións e convenios</p>
<p>Sección primeira</p>
<p>Das federacións</p>
<p>Artigo 40º.-As federacións de confrarías.</p>
<p>1. Dentro do ámbito territorial da Comunidade Autónoma de Galicia, recoñécese o dereito á creación de novas federacións de confrarías, cando así o soliciten as xuntas xerais de, alomenos, tres confrarías de pescadores, sen prexuízo de que só poderá existir unha federación provincial en cada unha das provincias da Comunidade Autónoma.</p>
<p>2. As federacións de confrarías terán personalidade xurídica propia e plena capacidade de obrar para o cumprimento dos seus fins e terán que agrupar unidades territoriais homoxéneas desde o punto de vista socioeconómico. Poderán agruparse en entidades de ámbito superior.</p>
<p>3. A pertenza a unha federación de confrarías non implica a perda de personalidade de cada un dos seus membros.</p>
<p>4. A creación de novas federacións de confrarías non poderá supoñer, en ningún grao, mingua das competencias que lles corresponden ás federacións provinciais.</p>
<p>Artigo 41º.-Da creación da federación.</p>
<p>1. A iniciativa para a creación dunha nova federación correspóndelles ás xuntas xerais das confrarías interesadas, logo de acordo adoptado pola maioría absoluta dos seus membros.</p>
<p>2. Adoptado o acordo, constituirase unha comisión xestora formada por dous representantes de cada unha das confrarías que subscriban a iniciativa, designados pola xunta xeral. A comisión será a encargada de elabora-lo proxecto de estatutos da federación.</p>
<p>3. Elaborado o proxecto de estatutos, remitiráselle a cada unha das confrarías interesadas, para a súa aprobación pola maioría absoluta das respectivas xuntas xerais.</p>
<p>4. A solicitude de creación dunha federación de confrarías deberá serlle remitida á Consellería de Pesca, Marisqueo e Acuicultura, acompañada do proxecto de estatutos e as certificacións dos acordos previstos nos apartados 1 e 3 do presente artigo.</p>
<p>5. Recibida a solicitude, a Consellería de Pesca, Marisqueo e Acuicultura, logo de audiencia das fede</p>
<p>racións xa existentes e territorialmente afectadas, elevaralle proposta de creación ó Consello da Xunta de Galicia.</p>
<p>6. Aprobada mediante decreto a creación da nova federación, procederase á súa inscrición e á dos seus estatutos no rexistro ó que fai referencia o artigo 4º deste decreto.</p>
<p>7. Notificada a inscrición no rexistro, no prazo dun mes constituirase a xunta xeral da federación quedando disolta a comisión xestora.</p>
<p>Artigo 42º.-Dos estatutos das federacións.</p>
<p>Nos estatutos das federacións farase constar como mínimo:</p>
<p>-O ámbito territorial.</p>
<p>-Obxecto e fins.</p>
<p>-Prazo de duración.</p>
<p>-Procedemento de elección dos órganos rectores.</p>
<p>-Estructura organizativa nas seccións que se establezan.</p>
<p>-Facultades conferidas.</p>
<p>-Recursos económicos.</p>
<p>-Requisitos e procedemento para a adhesión, separación ou expulsión dalgún membro.</p>
<p>-Destino do patrimonio no caso da súa desaparición.</p>
<p>Artigo 43º.-Das funcións da federación.</p>
<p>1. As federacións de confrarías asumirán as funcións que se determinen nos seus estatutos e, como mínimo as seguintes:</p>
<p>a) Actuar como un órgano de consulta e colaboración coa Administración na defensa e promoción do sector.</p>
<p>b) Subministra-la información estatística que lle sexa requirida pola Consellería de Pesca, Marisqueo e Acuicultura, en relación coa súa propia actividade ou a das confrarías que a forman.</p>
<p>c) Representa-las confrarías que a integran naquelas materias obxecto do seu ámbito de actuación.</p>
<p>d) Xestionar e coordina-los intereses comúns ás confrarías nela federadas, dirimindo en cuestións ou conflictos que nesta materia se poidan suscitar.</p>
<p>e) Aproba-los seus orzamentos e fixa-las achegas das confrarías que a integran.</p>
<p>2. En ningún caso as federacións poderán asumi-la totalidade das competencias asignadas ás confrarías.</p>
<p>Artigo 44º.-Dos órganos rectores.</p>
<p>Son órganos rectores dunha federación: a xunta xeral, o comité executivo e o presidente.</p>
<p>Artigo 45º.-Da xunta xeral.</p>
<p>1. A xunta xeral estará formada polos patróns maiores e vicepatróns maiores primeiros de cada unha das confrarías federadas.</p>
<p>2. Son funcións da xunta xeral:</p>
<p>a) Elixir e destituí-los membros do comité executivo, presidente e vicepresidentes da federación.</p>
<p>b) Designa-lo secretario da federación.</p>
<p>c) Elaborar, aprobar e modifica-los seus estatutos.</p>
<p>d) Aproba-los orzamentos e fixa-las achegas das confrarías que a integran.</p>
<p>e) Autoriza-lo establecemento de convenios con outras entidades.</p>
<p>f) Aproba-los plans anuais de actuación e a memoria anual das actividades realizadas.</p>
<p>g) Calquera outra que lle veña atribuída pola legalidade vixente e polos propios estatutos da federación.</p>
<p>Artigo 46º.-Do comité executivo.</p>
<p>1. O comité executivo é o órgano de xestión e administración da federación, sendo as súas competencias as que lle atribúen os estatutos da federación e as non asignadas ós outros órganos rectores da federación.</p>
<p>2. Estará composto polo presidente, vicepresidentes e o número de vocais establecidos nos estatutos da federación, elixidos pola xunta xeral de entre os seus membros, representando por igual a traballadores e empresarios.</p>
<p>Artigo 47º.-Do funcionamento da xunta xeral e do comité executivo.</p>
<p>A xunta xeral e o comité executivo adecuarán o seu funcionamento ó previsto no título II, capítulo II da Lei 30/1992, do 26 de novembro.</p>
<p>Artigo 48º.-Do presidente e vicepresidentes da federación.</p>
<p>1. O presidente da federación de confrarías exerce a representación dela e preside os seus órganos colexiados, participando nas súas reunións con voz e voto, o cal será de calidade en caso de empate. Correspóndelle velar polo cumprimento dos acordos adoptados e as súas funcións virán determinadas nos estatutos da federación.</p>
<p>2. Os vicepresidentes, en función da súa orde, substitúen o presidente, nos casos de vacante, ausencia ou enfermidade.</p>
<p>3. O presidente e vicepresidentes serán elixidos polos membros da xunta xeral de entre os seus membros, por un período de catro anos, podendo ser reelixidos. O vicepresidente primeiro deberá pertencer en todo caso a unha agrupación distinta a aquela á que pertenza o presidente.</p>
<p>Artigo 49º.-Do secretario da xunta xeral da federación.</p>
<p>A xunta xeral da federación designará un secretario, quen con voz e sen voto levantará acta das reunións dos órganos colexiados dela.</p>
<p>Artigo 50º.-Da disolución das federacións.</p>
<p>1. O acordo de disolución dunha federación será adoptado pola xunta xeral dela e ratificado pola maioría absoluta das xuntas xerais das confrarías que a compoñen.</p>
<p>2. Remitidos os acordos á Consellería de Pesca, Marisqueo e Acuicultura, esta elevaralle proposta de disolución ó Consello da Xunta de Galicia.</p>
<p>3. O acordo de disolución recollerá o destino dos bens e do patrimonio da federación, segundo o previsto nos seus estatutos.</p>
<p>4. Se como consecuencia da separación dunha ou varias confrarías quedan federadas menos do número mínimo previsto no artigo 40º desta decreto, o Consello da Xunta de Galicia procederá á disolución da federación.</p>
<p>Sección segunda</p>
<p>Asociacións e convenios de confrarías</p>
<p>Artigo 51º.-Dos convenios e das asociacións de confrarías.</p>
<p>1. As confrarías poderán acudir a modalidades asociativas distintas da federación, destinadas á xestión de determinados servicios de interese común, de acordo coa lexislación que lles sexa aplicable.</p>
<p>2. Así mesmo, as confrarías ou as súas federacións están facultadas para estableceren entre si ou con outras entidades convenios de colaboración, sempre que teñan un obxecto lícito e a súa consecución redunde nun mellor cumprimento dos seus fins.</p>
<p>Os convenios fixarán o obxecto, as competencias dos órganos que o suscriben, os mecanismos de asistencia técnica e control, o réxime de financiamento e a duración deles.</p>
<p>3. Dos acordos de asociación e convenios de colaboración que se realicen deberá dárselle conta á Consellería de Pesca, Marisqueo e Acuicultura.</p>
<p>Capítulo VIII</p>
<p>O procedemento electoral</p>
<p>Artigo 52º.-Do réxime xurídico do procedemento electoral.</p>
<p>1. O proceso de elección dos órganos rectores das confrarías rexerase polo disposto neste decreto e nas disposicións que o desenvolven e supletoriamente polo establecido nos estatutos de cada unha delas.</p>
<p>2. As confrarías e as súas federacións virán obrigadas a adopta-las disposicións sobre réxime electoral contidas neste decreto, nos termos previstos na súa disposición transitoria primeira do mesmo.</p>
<p>Artigo 53º.-Da elección dos órganos de goberno.</p>
<p>1. O proceso de elección dos órganos de goberno das confrarías de pescadores será iniciado pola xunta xeral, por proposta do cabido.</p>
<p>2. Acordada a celebración de eleccións pola xunta xeral, constituirase a comisión electoral, a compo</p>
<p>sición da cal virá determinada nos estatutos de cada confraría.</p>
<p>3. Correspóndelle á comisión electoral:</p>
<p>a) Elaborar e propoñerlle ó cabido, para a súa aprobación, o plan, as normas e o calendario que comprenderá todo o proceso electoral.</p>
<p>O plan, normas e calendario electoral deberán remitírselle, con anterioridade ó inicio do proceso, á Consellería de Pesca, Marisqueo e Acuicultura, para a súa ratificación, no prazo de cinco días, contados desde a súa recepción.</p>
<p>b) Publicación do censo electoral, que estará exposto ó público durante un prazo de quince días, no taboleiro de anuncios da confraría, sendo susceptible de reclamacións e impugnacións por parte dos electores sobre exclusións e inclusións, diante da comisión electoral.</p>
<p>c) Proclama-las candidaturas.</p>
<p>d) Nomea-los membros da mesa electoral e os seus suplentes, de acordo co previsto no artigo 54º.</p>
<p>Artigo 54º.-Da mesa electoral.</p>
<p>1. A mesa electoral estará composta por un presidente, que será o patrón maior da confraría; por catro vocais, dos que dous serán os traballadores de maior e menor idade da entidade, e os outros dous, os armadores que reúnan iguais características; e o secretario, que será o da confraría.</p>
<p>2. A mesa electoral será a encargada de presidi-la votación, realiza-lo escrutinio e resolve-las reclamacións que se produzan en relación con estas. As súas resolucións serán susceptibles de recurso administrativo perante a comisión electoral, no prazo de dous días desde a celebración do proceso.</p>
<p>Artigo 55º.-Do recurso ordinario.</p>
<p>1. Tódolos actos e acordos da comisión electoral serán susceptibles de recurso administrativo ordinario perante o conselleiro de Pesca, Marisqueo e Acuicultura.</p>
<p>2. A resolución do conselleiro poñerá fin á vía administrativa.</p>
<p>Artigo 56º.-Do réxime supletorio.</p>
<p>En todo o non previsto no presente decreto e na orde de desenvolvemento del, serán de aplicación as normas vixentes sobre réxime electoral xeral.</p>
<p>Disposición adicional</p>
<p>Única.-Recoñécense como confrarías e federacións da Comunidade Autónoma de Galicia as existentes á entrada en vigor deste decreto.</p>
<p>Disposicións transitorias</p>
<p>Primeira.-No prazo máximo de seis meses, desde a entrada en vigor do presente decreto, as confrarías de pescadores e as federacións existentes adaptarán e aprobarán os seus estatutos conforme o previsto</p>
<p>nel, remitíndoos á Consellería de Pesca, Marisqueo e Acuicultura, para a súa posterior ratificación e inscrición, se procede, no rexistro de confrarías e das súas federacións.</p>
<p>Segunda.-Aquelas confrarías actualmente afectadas por problemas de delimitación do seu ámbito territorial, con anterioridade á aprobación dos novos estatutos, procurarán acadar acordo co fin de solucionar estes problemas. De non ser posible o acordo, solicitarán a arbitraxe da Consellería de Pesca, Marisqueo e Acuicultura, nos termos previstos no artigo 25º do presente decreto.</p>
<p>Disposición derrogatoria</p>
<p>Queda derrogado o Decreto 237/1991, do 4 de xullo, de medidas provisionais sobre as normas de actuación e regulación das actividades nas confrarías de pescadores, e cantas outras disposicións de igual ou inferior rango se opoñan ó presente decreto.</p>
<p>Disposicións derradeiras</p>
<p>Primeira.-Facúltase o conselleiro de Pesca, Marisqueo e Acuicultura para dicta-las disposicións necesarias para o desenvolvemento deste decreto.</p>
<p>Segunda.-O presente decreto entrará en vigor no prazo de 20 días contados a partir do seguinte ó da súa publicación no Diario Oficial de Galicia.</p>
<p>Santiago de Compostela, doce de febreiro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>

