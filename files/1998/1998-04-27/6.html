---
date: '1998-04-27'
id: B732
page: 4
number: 79
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 26 de marzo de 1998 pola que se regula a oferta de prazas xuvenís
  dentro do programa Campaña Verán Galicia-98 que se desenvolverá nas
  instalacións xuvenís de Galicia.
range: Orde
url: 'https://www.xunta.gal/dog/Publicados/1998/19980427/AnuncioB732_gl.html'
---
<p>A Consellería de Familia e Promoción do Emprego, Muller e Xuventude, a través da Dirección Xeral de Xuventude, leva a cabo o programa Fomento da actividade xuvenil, figurando entre os seus obxectivos a promoción e organización de actividades de animación sociocultural destinadas á xuventude no ámbito do lecer e o tempo libre.</p>
<p>Asumidas as competencias neste eido polo Decreto 146/1982, do 1 de decembro, e consciente esta consellería da importancia que ten o feito de facilitar canles polas que a mocidade poida participar nese tipo de actividades, este ano, do mesmo xeito que en anos anteriores, convócase a Campaña Verán Galicia-98.</p>
<p>A oferta da Campaña Verán Galicia-98 comprende actividades en albergues, campamentos, campos de traballo voluntarios, rutas turístico-culturais e deportivas e outras relacionadas co lecer e o tempo libre, cun carácter convivencial, todas elas dirixidas a mozos e mozas individualmente considerados.</p>
<p>O obxecto da Dirección Xeral de Xuventude con esta campaña é o de atende-la demanda individual, cada día máis crecente, de mozos e mozas no campo do lecer e o tempo libre, utilizando para este fin as instalacións e medios de que dispón o dito centro xestor.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>Co obxectivo de facilitarlle á xuventude a participación en actividades de tempo libre, a Consellería de Familia e Promoción do Emprego, Muller e Xuventude, a través da Dirección Xeral de Xuventude, oferta un plan xeral de actividades que se detalla no anexo I da presente orde.</p>
<p>Este plan xeral de actividades desenvolverase en virtude do uso preferente das instalacións xuvenís pola Dirección Xeral de Xuventude e sen prexuízo da reserva correspondente de prazas para o uso destas en réxime de oferta concertada (Orde do 17 de febreiro de 1998), e para alberguistas.</p>
<p>Nos servicios de xuventude das delegacións provinciais da Consellería de Familia e Promoción do Emprego, Muller e Xuventude, nas oficinas TIVE-Galicia, nas oficinas e puntos de información xuvenil da Rede Galega de Información e Documentación Xuvenil e nas oficinas de información administrativa e atención ó cidadán, os interesados poden solicitar folletos informativos da convocatoria da presente campaña, onde se detalla unha información ampla sobre cada actividade e da instalación xuvenil onde se vai levar a cabo.</p>
<p>Artigo 2º.-Servicios ofertados.</p>
<p>A oferta da Campaña Verán Galicia-98 supón a inscrición individual, permitíndolle á xuventude dispoñer dos seguintes servicios:</p>
<p>1. Un programa de actividades de carácter socio-cul</p>
<p>tural, recreativo, formativo e convivencial, que posibilite a participación do mozo.</p>
<p>2. Aloxamento en albergue xuvenil, residencia xuvenil ou campamento xuvenil.</p>
<p>3. Manutención en réxime de pensión completa.</p>
<p>4. O material necesario para a actividade.</p>
<p>5. Un equipo técnico de personal especializado en animación sociocultural e actividades de tempo libre.</p>
<p>6. Atención sanitaria de primeiros auxilios e seguro de accidentes.</p>
<p>Artigo 3º.-Participantes.</p>
<p>De acordo coas prazas dispoñibles, poderán solicita-la súa participación nas actividades programadas, os mozos e mozas de ata 30 anos, segundo se especifica para cada actividade no anexo I desta orde, podendo elixir entre as que se desenvolven na súa provincia ou fóra dela.</p>
<p>En canto á marxe de idade mínima e máxima que se especifica para cada actividade, deberase ter en conta:</p>
<p>1. As idades mínimas que se especifican para cada actividade entenderanse cumpridas durante o ano 1998, agás nos casos en que a idade mínima sexa os 18 anos, en que se entenderán cumpridos antes do comezo da actividade.</p>
<p>2. En relación ó tope máximo de idade establecido para cada actividade, os solicitantes nos que a súa idade coincida coa establecida como idade máxima para participar na actividade solicitada, deberán tela o 1-7-1998 para aquelas que se desenvolvan en xullo e o 1-8-1998 para as que se desenvolvan en agosto.</p>
<p>Non se admitirán aquelas solicitudes nas que o solicitante non cumpra os ditos requisitos de idade para a actividade solicitada.</p>
<p>Artigo 4º.-Quenda.</p>
<p>As quendas de actividades terán unha duración de 7, 10 ou 15 días, segundo a modalidade da actividade, e desenvolveranse durante os meses de xuño, xullo e agosto, establecéndose por cada quenda un mínimo de 20 participantes.</p>
<p>Artigo 5º.-Solicitude.</p>
<p>1. As solicitudes deberán formularse no impreso que se indica no anexo II desta orde. Cada mozo unicamente poderá cubrir unha solicitude e un máximo de cinco quendas ou actividades por solicitude. (Cada quenda ou actividade vai identificado cun código no anexo I desta orde).</p>
<p>2. As solicitudes dirixiranse á directora xeral de Xuventude, e poderán presentarse no rexistro xeral da Consellería de Familia e Promoción do Emprego, Muller e Xuventude, nos rexistros das súas delegacións provinciais ou por calquera dos medios establecidos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. Así mesmo, admitiranse aquelas solicitudes que se reciban a través dos seguintes medios:</p>
<p>-A través da rede Internet na páxina con dirección (u.r.l.) <a href="http://www.xunta.es/adm/campalbe.htm.">http://www.xunta.es/adm/campalbe.htm.</a></p>
<p>O interesado será responsable da seguridade dos datos incluídos na solicitude ata que non se almacenen na base de datos da Xunta de Galicia.</p>
<p>-Ou ben por fax, ós números indicados no anexo IV desta orde.</p>
<p>Neste caso, na instancia farase figurar necesariamente un número de teléfono ó que poder chamar no suposto de que houbese que emendar calquera erro na solicitude ou na súa recepción.</p>
<p>O interesado poderá comproba-la recepción da súa solicitude a partir do 20 de maio no teléfono xove (902) 15 25 35.</p>
<p>Artigo 6º.-Prazo.</p>
<p>O prazo de solicitude iniciarase o día seguinte ó da publicación da presente orde no Diario Oficial de Galicia e rematará o día 15 de maio de 1998.</p>
<p>Artigo 7º.-Adxudicación de prazas.</p>
<p>A adxudicación realizarase da seguinte forma:</p>
<p>1. Por adxudicación directa, no caso de que a demanda non supere o número de prazas dispoñibles.</p>
<p>2. Por sorteo, por medios informáticos, no suposto de que o número de solicitudes supere o número de prazas dispoñibles.</p>
<p>O sorteo realizarase o día 26 de maio de 1998 nas dependencias da Secretaría Xeral da Consellería de Familia e Promoción do Emprego, Muller e Xuventude en Santiago de Compostela.</p>
<p>O resultado do sorteo farase público e confeccionarase a correspondente lista de admitidos para cada quenda e actividade. As ditas listas serán expostas o día 28 de maio na Dirección Xeral de Xuventude, no rexistro xeral da Consellería de Familia e Promoción do Emprego, Muller e Xuventude, nos rexistros e servicios de Xuventude das súas delegacións provinciais, e no Centro de Información Administrativa e Atención ó Cidadán de Santiago de Compostela.</p>
<p>Artigo 8º.-Documentación.</p>
<p>Os participantes seleccionados deberán presentar na Delegación Provincial da Consellería de Familia e Promoción do Emprego, Muller e Xuventude da provincia onde se vaia desenvolve-la actividade, ou na Dirección Xeral de Xuventude, no caso das actividades pluriprovinciais (que se desenvolven en dúas ou tres instalacións), no prazo de dez días contados desde o día seguinte ó da data de exposición das listas, a seguinte documentación:</p>
<p>-Xustificante de pagamento (impreso oficial).</p>
<p>-Fotocopia do DNI ou da páxina correspondente do libro de familia.</p>
<p>-Fotocopia do documento de afiliación á Seguridade Social ou seguro médico.</p>
<p>-Cuestionario médico-sanitario (anexo III).</p>
<p>-Declaración xurada de que sabe nadar, só para os participantes en actividades de náutica: vela, táboa, esquí acuático, piragüismo e kaiak polo.</p>
<p>-Certificado médico de non padecer ningunha enfermidade e de estar apto para participar na actividade.</p>
<p>No caso contrario, decaerá a adxudicación realizada e pasará a oferta pública, aplicándose o procedemento disposto no artigo 9º desta orde.</p>
<p>Artigo 9º.-Adxudicación das prazas de resultas.</p>
<p>1. As vacantes que se produzan , xa sexa por renuncia do interesado ou por non presenta-la documentación referida no artigo 8º desta orde en prazo, adxudicaranse por adxudicación directa segundo se vaian solicitando.</p>
<p>Para estes efectos, no período comprendido do día 12 ó 16 de xuño poderán solicita-las prazas vacantes todos aqueles solicitantes ós que non se lles adxudicou praza no sorteo.</p>
<p>Transcorrido o dito período, as prazas vacantes que se produzan poderán ser solicitadas por calquera persoa interesada, sempre e cando cumpra as limitacións de idade ás que fai mención o artigo 4º desta orde.</p>
<p>2. Para solicita-las prazas de resultas, o interesado poderá efectua-la oportuna reserva de praza, no caso de que existan vacantes, persoalmente ou por teléfono a través de calquera servicio de Xuventude das delegacións provinciais da Consellería de Familia e Promoción do Emprego, Muller e Xuventude, das oficinas TIVE-Galicia ou da Dirección Xeral de Xuventude.</p>
<p>Unha mesma persoa non poderá reservar máis dunha praza. A reserva de prazas poderase efectuar en horario de 9 a 14 horas, en días laborables agás sábados.</p>
<p>3. Unha vez efectuada a reserva de praza, o interesado disporá dun prazo de 48 horas para presenta-lo impreso que se indica no anexo II desta orde debidamente cuberto, e a documentación relacionada no artigo 8º. Os solicitantes ós que non se lles adxudicou praza no sorteo non terán que presenta-lo anexo II. Esta documentación poderá presentala en calquera das oficinas anteriormente relacionadas. No caso contrario, perderá o dereito á praza reservada.</p>
<p>4. No anexo IV indícanse os enderezos e os teléfonos e fax das oficinas administrativas a través das que poderá efectuarse a oportuna reserva de praza, para os efectos do disposto neste artigo.</p>
<p>Artigo 10º.-Prezos.</p>
<p>Os prezos de aplicación para cada actividade e quenda aparecen detallados no anexo I, e están establecidos de acordo co disposto no apartado B do anexo da Orde do 2 de xaneiro de 1998, pola que se fixan as tarifas e prezos en servicios de xuventude nas instalacións xuvenís para o ano 1998 (DOG nº 9 , do 15 de xaneiro).</p>
<p>Disposicións derradeiras</p>
<p>Primeira.-Facúltase a directora xeral de Xuventude para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 26 de marzo de 1998.</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>
<p>ANEXO IV</p>
<p>-Dirección Xeral de Xuventude:</p>
<p>Enderezo: edificio administrativo San Caetano, s/n, bloque 3, 1º, 15771 Santiago de Compostela.</p>
<p>Teléfono: 54 48 67.</p>
<p>Fax: 54 58 43.</p>
<p>-Delegación Provincial da Coruña da Consellería de Familia e Promoción do Emprego, Muller e Xuventude.</p>
<p>Enderezo: Avda. do Exército, 2-1º, 15006 A Coruña.</p>
<p>Teléfono: 22 65 50.</p>
<p>Fax: 18 57 02.</p>
<p>-Servicio de Xuventude da Coruña.</p>
<p>Enderezo: rúa Durán Loriga, 9, 15003 A Coruña.</p>
<p>Teléfono: 22 65 50.</p>
<p>Fax: 22 13 36.</p>
<p>-Delegación Provincial de Lugo da Consellería de Familia e Promoción do Emprego, Muller e Xuventude.</p>
<p>Enderezo: Ronda da Muralla, 70, 27071 Lugo.</p>
<p>Teléfono: 29 43 52.</p>
<p>Fax: 29 43 39.</p>
<p>-Delegación Provincial de Ourense da Consellería de Familia e Promoción do Emprego, Muller e Xuventude.</p>
<p>Enderezo: rúa Camiño Vello, Prado Lonia, s/n, 32004 Ourense.</p>
<p>Teléfono: 38 61 20.</p>
<p>Fax: 38 60 87.</p>
<p>-Servicio de Xuventude Ourense.</p>
<p>Enderezo: Avda. Habana, 81 baixo, 32004 Ourense.</p>
<p>Teléfono: 38 61 20.</p>
<p>Fax: 38 61 19.</p>
<p>-Delegación Provincial de Pontevedra da Consellería de Familia e Promoción do Emprego, Muller e Xuventude. Servicio de Xuventude.</p>
<p>Enderezo: rúa María Berdiales, 20, 36203 Vigo.</p>
<p>Teléfono: 81 70 78.</p>
<p>Fax: 81 70 82.</p>
<p>-Oficina TIVE da Coruña.</p>
<p>Enderezo: rúa Durán Loriga, 9-1º, 15003 A Coruña.</p>
<p>Teléfono: 21 40 54.</p>
<p>-Oficina TIVE de Santiago de Compostela.</p>
<p>Enderezo: praza do Matadoiro, s/n, 15703 Santiago de Compostela.</p>
<p>Teléfono: 58 39 00.</p>
<p>Fax: 57 24 26.</p>
<p>-Oficina TIVE de Ferrol.</p>
<p>Enderezo: rúa Magdalena, 123-1º, 15402 Ferrol.</p>
<p>Teléfono: 35 03 00.</p>
<p>-Oficina TIVE de Lugo.</p>
<p>Enderezo: Ronda da Muralla, 70, 27071 Lugo.</p>
<p>Teléfono: 29 43 38.</p>
<p>-Oficina TIVE de Ourense.</p>
<p>Enderezo: Avda. Habana, 81 baixo, 32004 Ourense.</p>
<p>Teléfono: 38 61 18.</p>
<p>-Oficina TIVE de Pontevedra.</p>
<p>Enderezo: Benito Corbal, 47-2º, 36001 Pontevedra.</p>
<p>Teléfono: 80 55 32.</p>
<p>Fax: 80 55 54.</p>
<p>-Oficina TIVE de Vigo.</p>
<p>Enderezo: rúa María Berdiales, 20 entreplanta, 36203 Vigo.</p>
<p>Teléfono: 81 70 79.</p>
<p>3662</p>

