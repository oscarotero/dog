---
date: '1998-10-13'
id: 3C6A
page: 11
number: 198
agency: ACADEMIA GALEGA DE SEGURIDADE
section: III. OUTRAS DISPOSICIÓNS
title: >-
  Resolución do 17 de setembro de 1998 pola que se convoca un curso de formador
  de formadores.
range: Resolución
url: 'https://www.xunta.gal/dog/Publicados/1998/19981013/Anuncio3C6A_gl.html'
---
<p>Dentro do programa de actividades que a Academia Galega de Seguridade ten previsto realizar no ano 1998, conforme as funcións que ten encomendadas pola Orde do 22 de abril de 1994, pola que se regula a formación do persoal voluntario de Protección Civil, anúnciase a celebración dun curso de formador de formadores, que deberá desenvolverse conforme as seguintes bases:</p>
<p>Destinatarios.</p>
<p>O curso vai dirixido ós xefes e responsables de formación das agrupacións de voluntarios de Protección Civil da Comunidade Autónoma de Galicia que previamente teñan realizado o curso básico e polo menos dous cursos de segundo nivel, e ó persoal de Protección Civil da Xunta de Galicia.</p>
<p>Inscrición.</p>
<p>A inscrición dos participantes será totalmente gratuíta.</p>
<p>Solicitudes.</p>
<p>1. As persoas que desexen participar nestes cursos deberán presentar, cuberta a máquina ou con letra moi clara, a instancia que figura no anexo.</p>
<p>2. O prazo para a presentación de instancias rematará o día 9 de novembro de 1998, ás 14 horas.</p>
<p>3. As instancias serán enviadas polo presidente da agrupación correspondente á sede da Academia Galega de Seguridade: avenida da Cultura, 36680 A Estrada, ou ben poden entregarse en calquera dos lugares previstos no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Prazas.</p>
<p>O número de prazas ofertadas para este curso é de 40, das cales 35 son para membros das agrupacións de voluntarios de Protección Civil da Comunidade Autónoma de Galicia e 5 para persoal de Protección Civil da Xunta de Galicia.</p>
<p>Contido.</p>
<p>No curso desenvolveranse, entre outros, os seguintes temas: 1. Papel do formador. 2. A comunicación na formación. 3. Destinatarios da formación. 4. Deseño da acción formativa. 5. Recursos didácticos. A súa utilización. 6. Técnicas de expresión oral. 7. Técnicas de animación de grupos. 8. Avaliación dos resultados, etc.</p>
<p>Duración e datas.</p>
<p>O curso celebrarase durante as seguintes datas: 24, 25 e 26 de novembro e 1, 2 e 3 de decembro de 1998, e terá unha duración de 42 horas lectivas.</p>
<p>O horario será en sesións de mañá e tarde, de 9.30 a 14 horas e de 16 a 19 horas.</p>
<p>Relación de admitidos.</p>
<p>A relación de admitidos publicarase o día 12 de novembro de 1998 no taboleiro de anuncios da Academia Galega de Seguridade, ou ben poden confirma-la súa asistencia chamando ó teléfono 986 59 00 21.</p>
<p>Lugar.</p>
<p>Sede da Academia Galega de Seguridade, sita na avenida da Cultura s/n, 36680 A Estrada.</p>
<p>Certificado de aproveitamento.</p>
<p>Ó remate do curso entregaráselles un certificado de asistencia e aproveitamento a aquelas persoas que acrediten a súa asistencia continuada a el e superen as correspondentes probas de coñecementos.</p>
<p>Modificacións.</p>
<p>A Academia Galega de Seguridade poderá modifica-lo desenvolvemento do curso para adaptalo ás necesidades da Administración e ás continxencias que poidan xurdir.</p>
<p>Santiago de Compostela, 17 de setembro de 1998.</p>
<p>Juan José Fariñas-Ferro Rodríguez</p>
<p>Director xeral da Academia Galega de Seguridade</p>
<p>9114</p>

