---
date: '1998-07-10'
id: E9B6
page: 7
number: 132
agency: CONSELLERÍA DE EDUCACIÓN E ORDENACIÓN UNIVERSITARIA
section: IV. OPOSICIÓNS E CONCURSOS
title: >-
  Orde do 17 de xuño de 1998 pola que se aproban as bases do concurso público
  para a adxudicación dunha praza de profesor de lingua e literatura galegas no
  colexio Vicente Cañada Blanch de Londres (Reino Unido).
range: Orde
url: 'https://www.xunta.gal/dog/Publicados/1998/19980710/AnuncioE9B6_gl.html'
---
<p>A Constitución española establece que as comunidades autónomas poden asumir competencias no</p>
<p>ensino da lingua de cada comunidade (artigo 148.17º).</p>
<p>Esta asunción fíxoa efectiva a Comunidade Autónoma de Galicia, e así no seu Estatuto de autonomía (Art. 27.20º) recoñece como competencia exclusiva a promoción e o ensino da lingua galega, competencia que exerce non só dentro do territorio galego senón tamén con respecto ós cidadáns de Galicia que viven fóra da Comunidade (Art. 21.1º da Lei 3/1983, do 15 de xuño, de normalización lingüística).</p>
<p>Cómpre, polo tanto, promove-lo ensino da lingua, da literatura e da cultura galegas nos centros españois que, como o colexio Vicente Cañada Blanch de Londres contan entre o seu alumnado con estudiantes de orixe galega.</p>
<p>Por todo isto, e de acordo co establecido no convenio asinado entre a Consellería de Educación e Ordenación Universitaria da Xunta de Galicia e o Ministerio de Educación e Cultura (do 8 de maio de 1991) para a introducción dos estudios de lingua galega en centros españois no estranxeiro,</p>
<p>DISPOÑO:</p>
<p>Artigo 1º</p>
<p>Convocar un concurso público de méritos para a provisión dunha praza de profesor de lingua e literatura galegas no colexio Vicente Cañada Blanch de Londres (Reino Unido).</p>
<p>Artigo 2º</p>
<p>Aproba-las bases que rexerán este concurso e a posterior concesión desta praza, que figuran no anexo I desta orde.</p>
<p>Artigo 3º</p>
<p>Poderán participar neste concurso, os funcionarios pertencentes ó corpo de mestres que sexan ademais licenciados en filoloxía hispánica (subsección galego-portugués) ou en filoloxía galega, e mailos profesores numerarios de lingua e literatura galegas de ensino secundario, todos eles con destino nun centro da Comunidade Autónoma de Galicia, sempre que cumpran o establecido na base primeira do anexo I desta orde.</p>
<p>Artigo 4º</p>
<p>A persoa seleccionada será nomeada en comisión de servicios para o ano académico 1998-1999, podendo ser renovado ese nomeamento, ano por ano académico e ata un máximo doutros cinco, sempre que conte cos informes favorables da Consellería de Educación e Ordenación Universitaria e do Ministerio de Educación e Cultura.</p>
<p>O incumprimento manifesto das bases desta convocatoria ou os informes desfavorables da Consellería de Educación e Ordenación Universitaria e/ou do Ministerio de Educación e Cultura, logo da audiencia ó interesado, poderán determina-la revogación da comisión de servicios.</p>
<p>Artigo 5º</p>
<p>O profesor ou profesora seleccionado recibirá as súas retribucións como funcionario da Consellería de Educación e Ordenación Universitaria da Xunta de Galicia, e percibirá tamén do Ministerio de Educación e Cultura o complemento de estranxeiría establecido (base 4ª do convenio). Calquera outro concepto (viaxes, desprazamentos, residencia etc.) será pola súa conta.</p>
<p>Artigo 6º</p>
<p>Facúltase a comisión constituída ó amparo da base 8ª do convenio antedito para dicta-las resolucións necesarias e toma-las medidas oportunas para a execución desta orde.</p>
<p>Santiago de Compostela, 17 de xuño de 1998.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO I</p>
<p>Bases que rexerán a convocatoria</p>
<p>Primeira.</p>
<p>Poderán solicitar esta praza os funcionarios do corpo de mestres que sexan ademais licenciados en filoloxía hispánica (subsección galego-portugués) ou en filoloxía galega, e mailos profesores numerarios de lingua e literatura galegas de ensino secundario, sempre que na data da publicación desta orde reúnan as seguintes condicións:</p>
<p>1. Ter unha antigüidade mínima de tres anos como funcionario do corpo de mestres e/ou profesor numerario de lingua e literatura galegas no ensino secundario (acreditable mediante a folla de servicios), e ter impartido durante eses tres anos a materia de lingua e literatura galegas (acreditable mediante nomeamento e certificación do director do centro docente).</p>
<p>2. Encontrarse en situación de servicio activo, nos corpos de funcionarios docentes referidos, e ter prestados servicios na Comunidade Autónoma de Galicia como funcionario deses corpos polo menos durante tres anos académicos tralo cesamento nalgún centro do estranxeiro (acreditable mediante folla de servicios).</p>
<p>Segunda.</p>
<p>O profesor ou profesora seleccionado deberá ensina-la materia de lingua e literatura galegas en tódolos niveis educativos que se impartan no colexio Vicente Cañada Blanch, interrelacionando os seus contidos coa realidade sociocultural de Galicia e da comunidade galega en Londres. Ademais, seranlle aplicables as normas xerais para profesores españois no estranxeiro, así como as específicas de funcionamento do claustro do centro (base 5ª do convenio).</p>
<p>Terceira.</p>
<p>1. Para as solicitudes utilizarase o modelo de formulario que figura no anexo II desta orde e pre</p>
<p>sentaranse, canda a documentación acreditativa dos méritos alegados, no rexistro da Consellería de Educación e Ordenación Universitaria da Xunta de Galicia (edificio administrativo de San Caetano, Santiago de Compostela), sendo de aplicación o establecido no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. O prazo de presentación será o dos vinte días seguintes ó da publicación desta orde no Diario Oficial de Galicia.</p>
<p>3. Ó formulario de solicitude haberá que lle achega-la seguinte documentación:</p>
<p>-Fotocopia do DNI.</p>
<p>-Fotocopia compulsada do título administrativo de funcionario.</p>
<p>-Folla de servicios certificada, pechada na data de publicación desta orde no Diario Oficial de Galicia.</p>
<p>-Nomeamentos e/ou certificación do director do centro ou centros que acrediten que impartiu a materia de lingua e literatura galegas como mínimo durante tres anos.</p>
<p>-Currículum vitae. Non se valorarán os méritos alegados que non se acrediten suficientemente.</p>
<p>-Memoria na que se analicen as condicións xerais da praza que se solicita e se inclúa un proxecto de traballo adaptado a ela (5 folios como máximo).</p>
<p>Cuarta.</p>
<p>A valoración dos méritos alegados polos solicitantes e por proposta do candidato ou candidata efectuaraas unha comisión presidida polo director xeral de Política Lingüística da Consellería de Educación e Ordenación Universitaria, e composta ademais polos seguintes membros:</p>
<p>-A subdirectora xeral de Cooperación Internacional do Ministerio de Educación e Cultura (ou persoa na que delegue).</p>
<p>-A subdirectora de Promoción e Ensino da Lingua Galega.</p>
<p>-O xefe do Servicio de Plans e Programas do Ensino da Lingua Galega.</p>
<p>-Un funcionario ou funcionaria da Dirección Xeral de Política Lingüística, que actuará de secretario con voz e sen voto.</p>
<p>A comisión presentaralle a proposta de selección ó conselleiro de Educación e Ordenación Universitaria, o cal resolverá.</p>
<p>O contido da resolución, comunicaráselle ó Ministerio de Educación e Cultura.</p>
<p>Quinta.</p>
<p>Para a selección do candidato ou candidata a comisión valorará entre outros, os seguintes méritos:</p>
<p>-O currículum vitae.</p>
<p>-A análise da praza e o proxecto de traballo contidos na memoria.</p>
<p>-A experiencia no ensino e na organización de actividades relativas á dinamización e á difusión da lingua e literatura galegas.</p>
<p>-O nivel de coñecemento da lingua inglesa.</p>
<p>-A participación en actividades de formación do profesorado ou de potenciación do uso da lingua galega.</p>
<p>Sexta.</p>
<p>A comisión, antes de formularlle ó conselleiro de Educación e Ordenación Universitaria a proposta de nomeamento, poderá convocar para unha entrevista ós solicitantes que coide oportuno.</p>
<p>ANEXO II</p>
<p>Adxudicación dunha praza de profesor de lingua e literatura galegas no colexio Vicente Cañada Blanch de Londres (Reino Unido)</p>
<p>Datos do solicitante:</p>
<p>Apelidos</p>
<p>NomeNIF</p>
<p>Enderezo</p>
<p>Localidade</p>
<p>ProvinciaCódigo postal</p>
<p>Teléfono</p>
<p>Solicita:</p>
<p>Ser admitido/a na convocatoria pública para optar a unha praza de profesor de lingua e literatura galegas no colexio Vicente Cañada Blanch de Londres, efectuada mediante a Orde do 17 de xuño de 1998, por considerar que reúne os requisitos esixidos na propia orde de convocatoria.</p>
<p>Documentación que se achega canda esta solicitude (risca-lo que se entregue):</p>
<p>-Fotocopia do DNI.</p>
<p>-Folla de servicios.</p>
<p>-Título administrativo de funcionario.</p>
<p>-Nomeamentos e/ou certificación acreditativa do director do centro.</p>
<p>-Currículum vitae, xunto cos xustificantes oportunos.</p>
<p>-Proxecto de traballo.</p>
<p>Sinatura do solicitante:</p>
<p>, de de 1998.</p>
<p>(Para cubrir pola Administración)</p>
<p>Recibido</p>
<p>Revisado e conforme</p>
<p>Data de entrada</p>
<p>Conselleiro de Educación e Ordenación Universitaria.</p>
<p>6568</p>

