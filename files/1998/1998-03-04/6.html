---
date: '1998-03-04'
id: '8776'
page: 2160
number: 43
agency: MINISTERIO DE ADMINISTRACIÓNS PÚBLICAS
section: I. DISPOSICIÓNS XERAIS
title: >-
  Real decreto 234/1998, do 16 de febreiro, sobre ampliación dos medios
  traspasados á Comunidade Autónoma de Galicia polos reais decretos 1634/1980,
  do 31 de xullo e 971/1984, do 28 de marzo.
range: Real decreto
url: 'https://www.xunta.gal/dog/Publicados/1998/19980304/Anuncio8776_gl.html'
---
<p>O artigo 149.1.13ª e 23ª da Constitución establece que o Estado ten competencia exclusiva sobre as bases e coordinación da planificación xeral da actividade económica e a lexislación básica sobre a protección do medio ambiente, sen prexuízo das facultades das comunidades autónomas de establecer normas adicionais de protección.</p>
<p>Pola súa banda, o Estatuto de autonomía para Galicia, aprobado por Lei orgánica 1/1981, do 6 de abril, dispón no seu artigo 30 que, de acordo coas bases e a ordenación da actuación económica xeral e da política monetaria do Estado, corresponde á Comunidade Autónoma galega, nos termos do disposto nos artigos 38, 131 e 149.1.11ª e 13ª da Constitución a competencia exclusiva en materia de industria, sen prexuízo do que determinen as normas do Estado por razóns de seguridade, sanitarias ou de interese militar e as normas relacionadas coas industrias que estean suxeitas á lexislación de minas, hidrocarburos e enerxía nuclear. Así mesmo, correspóndelle a competencia exclusiva en materia de normas adicionais sobre protección do medio e da paisaxe, nos termos do artigo 149.1.23ª da Constitución.</p>
<p>Mediante os reais decretos 1634/1980, do 31 de xullo, e 971/1984, do 28 de marzo, foron traspasados funcións e servicios da Administración do Estado, así como os medios adscritos a eles á Comunidade Autónoma de Galicia en materia de industria e medio ambiente, medios que procede ampliar a completar.</p>
<p>O Real decreto 581/1982, do 26 de febreiro, determina as normas e o procedemento ós que se deberán axusta-los traspasos de funcións e servicios do Estado á Comunidade Autónoma de Galicia.</p>
<p>De conformidade co disposto no real decreto citado, que tamén regula o funcionamento da Comisión Mixta prevista na disposición transitoria cuarta do Estatuto de autonomía para Galicia, esta comisión adoptou, na súa reunión do día 23 de xaneiro de 1998, o oportuno acordo, do que a virtualidade práctica esixe a súa aprobación polo Goberno mediante real decreto.</p>
<p>Na súa virtude, en cumprimento do disposto na disposición transitoria cuarta do Estatuto de autonomía para Galicia, por proposta do ministro de Administracións Públicas e logo de deliberación do Consello de Ministros na súa reunión do día trece de febreiro de mil novecentos noventa e oito,</p>
<p>DISPOÑO:</p>
<p>Artigo 1º.-Apróbase o acordo da comisión mixta prevista na disposición transitoria cuarta do Estatuto de autonomía para Galicia polo que se amplían os bens, dereitos e obrigas da Administración do Estado traspasados á Comunidade Autónoma de Galicia en materia de industria e medio ambiente, adoptado polo Pleno da dita comisión, na súa sesión do día 23 de xaneiro de 1998, e que se transcribe como anexo ó presente real decreto.</p>
<p>Artigo 2º.-En consecuencia, quedan traspasados á Comunidade Autónoma de Galicia os bens, dereitos e obrigacións, que se relacionan no referido acordo da comisión mixta, nos termos alí especificados.</p>
<p>Artigo 3º.-Os traspasos a que se refire este real decreto terán efectividade a partir do día sinalado no acordo da mencionada comisión mixta, sen prexuízo de que os ministerios competentes produzan, ata a entrada en vigor deste real decreto, se é o caso, os actos administrativos necesarios para o mantemento dos servicios no mesmo réxime e nivel de funcionamento que tivesen no momento da adopción do acordo.</p>
<p>Disposición derradeira única</p>
<p>O presente real decreto será publicado simultaneamente no Boletín Oficial del Estado e no Diario Oficial de Galicia, e adquirirá vixencia a partir da súa publicación.</p>
<p>Dado en Madrid o dezaseis de febreiro de mil vovecentos noventa e oito.</p>
<p>Xoán Carlos R.</p>
<p>Mariano Rajoy Brey</p>
<p>Ministro de Administracións Públicas</p>
<p>ANEXO</p>
<p>Rosa Rodríguez Pascual e Alfonso Vaquero Marín, secretarios da Comisión Mixta de Transferencias, prevista na disposición transitoria cuarta do Estatuto de autonomía de Galicia</p>
<p>CERTIFICAN:</p>
<p>Que no Pleno da Comisión Mixta de Transferencias, celebrado o día 23 de xaneiro de 1998, se adoptou un acordo sobre ampliación dos medios traspasados á Comunidade Autónoma de Galicia polos reais decretos 1634/1980, do 31 de xullo, e 971/1984, do 28 de marzo, en materia de industria e medio ambiente, nos termos que a seguir se detallan:</p>
<p>A) Referencias a normas constitucionais e estatutarias nas que se ampara o traspaso.</p>
<p>O artigo 149.1, 13ª, 23ª da Constitución establece que o Estado ten competencia exclusiva sobre as bases e coordinación da planificación xeral da actividade económica e a lexislación básica sobre a protección do medio ambiente, sen prexuízo das factultades das comunidades autónomas de establecer normas adicionais de protección.</p>
<p>Pola súa banda, o Estatuto de autonomía para Galicia, aprobado por Lei orgánica 1/1981, do 6 de abril, dispón no seu artigo 30 que, de acordo coas bases e a ordenación da actuación económica xeral e a política monetaria do Estado, correspóndelle á Comunidade Autónoma galega, nos termos do disposto nos artigo 38, 131 e 149.1.11ª e 13ª da Constitución a competencia exclusiva en materia de industria, sen prexuízo do que determinen as normas do Estado por razóns de seguridade, sanitarias ou de interese militar e as normas relacionadas coas industrias que estean suxeitas á lexislación de minas, hidrocarburos e enerxía nuclear. Así mesmo, correspóndelle competencia exclusiva en materia de normas adicionais sobre protección de medio ambiente e da paisaxe, nos termos do artigo 149.1.23ª da Constitución.</p>
<p>Mediante os reais decretos 1634/1980, do 31 de xullo, e 971/1984, do 28 de marzo, foron traspasados funcións e servicios da Administración do Estado, así como os medios adscritos a eles á Comunidade Autónoma de Galicia en materia de industria e medio ambiente.</p>
<p>Finalmente, a disposición transitoria cuarta do Estatuto de autonomía para Galicia, e o Real decreto 581/1982, do 26 de febreiro, regulan o funcionamento da Comisión Mixta de Transferencias, así como a forma e condicións a que deben axustarse os traspasos de funcións e servicios do Estado á Comunidade Autónoma de Galicia.</p>
<p>Sobre a base destas previsóns constitucionais, estatutarias e legais, procede realiza-la ampliación</p>
<p>dos medios traspasados en materia de industria e medio ambiente, á Comunidade Autónoma de Galicia.</p>
<p>B) Bens, dereitos e obrigas que se amplían.</p>
<p>1. Amplianse á Comunidade Autónoma de Galicia os bens, dereitos e obrigas que se detallan na relación adxunta número 1.</p>
<p>2. No prazo dun mes desde a aprobación deste acordo asinaranse as correspondentes actas de entrega e recepción do mobiliario, equipo e material inventariable.</p>
<p>C) Documentación e expedientes dos medios que se amplían.</p>
<p>A entrega da documentación e expedientes dos medios que se amplían realizarase no prazo dun mes desde a publicación do Real decreto polo que se aproba este acordo, e de conformidade co establecido no artigo 8 do Real decreto 581/1982, do 26 de febreiro.</p>
<p>D) Data de efectividade.</p>
<p>A ampliación de medios obxecto deste acordo terá efectividade a partir do día 1 de abril de 1998.</p>
<p>E para que conste, expedímo-la presente certificación en Madrid, 23 de xaneiro de 1998. Os secretarios da Comisión Mixta, Rosa Rodríguez Pascual e Alfonso Vaquero Marín.</p>
<p>Relación número 1</p>
<p>Bens que se traspasan</p>
<table><tbody><tr><td></td></tr>
<tr><td></td></tr>
<tr><td>Nome e uso</td><td>Enderezo</td><td>Localidade</td><td>Superficie</td></tr>
<tr><td></td></tr>
</tbody></table>
<table><tbody><tr><td>Planta de reciclaxe
de pilas e baterías
usadas de orixe
doméstica.</td><td>Polígono
industrial
das Somozas,
parcela G.</td><td>A Coruña</td><td>Nave de
construcción
metálica de
550 m</td></tr>
<tr><td></td></tr></tbody></table>

