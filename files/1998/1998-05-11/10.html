---
date: '1998-05-11'
id: FE2A
page: 5
number: 88
agency: 'CONSELLERÍA DE PESCA, MARISQUEO E ACUICULTURA'
section: III. OUTRAS DISPOSICIÓNS
title: >-
  Orde do 22 de abril de 1998 pola que se regula a pesca peláxica coa arte de
  cerco na campaña de 1998.
range: Orde
url: 'https://www.xunta.gal/dog/Publicados/1998/19980511/AnuncioFE2A_gl.html'
---
<p>Oída a comisión sectorial de cerco do Consello Galego de Pesca e analizados os resultados das campañas precedentes, procede agora, de conformidade co disposto na Lei 6/1993, do 11 de maio, de pesca de Galicia, e co Decreto 424/1993, do 17 de decembro, polo que se aproba o Regulamento da actividade pesqueira e das artes e aparellos de pesca permitidos en Galicia, establece-las normas reguladoras da presente campaña, coas que se trata de acadar unha maior protección dos recursos, así como mellora-la súa comercialización.</p>
<p>Na súa virtude esta consellería, por proposta da Dirección Xeral de Recursos Mariños,</p>
<p>DISPÓN:</p>
<p>Artigo 1º</p>
<p>As embarcacións autorizadas para exerce-la pesca de cerco que realicen o desembarco das súas capturas de especies peláxicas nos portos de ámbito territorial desta Comunidade Autónoma limitarán as súas capturas e desembarcos ás seguintes cantidades diarias respectando, en todo caso o total admisible de capturas e cotas establecidas polo Regulamento (CE) nº 45/1998 do 19 de decembro de 1997.</p>
<p>-Sardiña (Sardina pilchardus): 7.000 Kg.</p>
<p>-Parrocha (sardiña de 11 a 15 cm de tamaño): 1.000 Kg.</p>
<p>-Xarda (Scomber Scombrus): 10.000 Kg.</p>
<p>-Rincha (xarda de 20 a 23 cm de tamaño): 6.000 Kg.</p>
<p>-Xurel (Trachurus Trachurus): 6.000 Kg.</p>
<p>-Bocareu (Engraulis Encrasicholus): 10.000 Kg.</p>
<p>-Bocareu pequeno (bocareu de máis de 60 pezas/kg e máis de 12 cm de tamaño por peza): 2.000 kg.</p>
<p>-Mestura ou varios (entendéndose por mestura cando a especie máis abundante non supere o 80% do total das capturas: 10.000 kg.</p>
<p>En calquera caso, o total das especies peláxicas que se poderán desembarcar por embarcación e día será de 10.000 Kg, excepto no caso no que a mestura apareza unicamente sardiña e parrocha, que se establece en 8.000 Kg.</p>
<p>Artigo 2º</p>
<p>Os límites diarios establecidos no artigo anterior deben considerarse referidos ás capturas obtidas en xornadas de pesca contadas:</p>
<p>-Por días naturais, no caso de elixi-lo horario a) do artigo 7º.</p>
<p>-De mediodía a mediodía, no caso de elixi-lo horario b) do artigo 7º.</p>
<p>Se as capturas obtidas superasen as cantidades sinaladas, a cesión dos excedentes a outras embarcacións poderase facer unicamente cando se leve a cabo no mar, fóra do porto, quedando prohibido o transbordo e traspaso deles noutras condicións.</p>
<p>Artigo 3º</p>
<p>Para a descarga de especies peláxicas autorízanse os seguintes portos: Ribadeo, Foz, Burela, San Cibrao, Celeiro, Cariño, Ares, Pontedeume, Sada, A Coruña, Caión, Malpica de Bergantiños, Laxe, Camariñas, Portosín, Aguiño, Ribeira, Cambados, Portonovo, Marín, Bueu e Vigo.</p>
<p>Non obstante, segundo o disposto no punto 3º, do artigo 16 do Decreto 419/1993, do 17 de decembro, polo que se refunde a normativa vixente sobre descarga, primeira venda e comercialización dos recursos mariños en fresco, se os lotes vendidos por telefonía se pretenden descargar nun porto distinto ó da venda, a entidade concesionaria da lonxa ou a responsable do centro da venda estará obrigada a comunicarllo de xeito inmediato á delegación territorial da Consellería de Pesca, Marisqueo e Acuicultura, non podendo realizarse a descarga ata dúas horas despois de ser transmitida a dita comunicación.</p>
<p>Artigo 4º</p>
<p>Os buques poderán utilizar, con carácter circunstancial, para as súas actividades pesqueiras portos diferentes ó do seu porto base, coas seguintes limitacións:</p>
<p>-O cumprimento da normativa específica do porto.</p>
<p>-O estricto respecto ós usos e costumes dos pescadores locais.</p>
<p>-A capacidade de atraque e subministración dos servicios básicos.</p>
<p>Artigo 5º</p>
<p>En todo caso, os tamaños das especies non poderán ser inferiores ás establecidas na Orde do 15 de novembro de 1992, pola que se regulan os tamaños mínimos de extracción e comercialización de diversas especies de peixes, moluscos, crustáceos e equinodermos.</p>
<p>Non obstante, de acordo co establecido no Regulamento (CE) nº 45/1998 do Consello, do 19 de decembro de 1997, que fixan para 1998 os totais admisibles de capturas de determinadas poboacións e grupos de poboacións de peixes e determinadas condicións nas que poden pescarse, no caso do xurel (Trachurus spp.) admitirase un 5% en peso e en cómputo total, con tamaño comprendido entre 12 e 15 cm. Ó se-la cota de xurel asignada a España para 1998, nas divisións CIEM VIII e IX de 39.270 TM, a cantidade total admitida de xurel de tamaño comprendido entre 12 e 15 cm, é de 1963,5 TM.</p>
<p>Para efectos de control e xestión desta cota, as correspondentes federacións provinciais de Confrarías de Pescadores remitiranlle á Direccción Xeral de Recursos Mariños, antes do día 15 de cada mes, a información relativa ás cantidades de xurel de tamaño comprendido entre 12 e 15 cm capturado durante o mes anterior.</p>
<p>Artigo 6º</p>
<p>As capturas desembarcadas terán que ser obrigatoriamente consignadas no libro de control de capturas de especies peláxicas establecido pola Orde do 11 de agosto de 1987, na lonxa onde se realice a primeira venda.</p>
<p>O establecido no parágrafo anterior será sen prexuízo das obrigas derivadas dos regulamentos (CE) 2807/1983 e 2847/1993 do Consello das Comunidades Europeas respecto ó diario de a bordo.</p>
<p>Os mencionados libros de control de capturas peláxicas deberán ser dilixenciados nas correspondentes delegacións territoriais da Consellería de Pesca, Marisqueo e Acuicultura, anualmente ó inicio de cada campaña. En todo caso, deberán estar dilixenciadas no prazo de 30 días naturais contados a partir da entrada en vigor desta orde.</p>
<p>Artigo 7º</p>
<p>Poderase optar polos seguintes horarios de pesca:</p>
<p>a) Das 00 horas do luns ata:</p>
<p>-As 12 horas do venres, durante a primavera e o verán (do 21 de marzo ó 20 de setembro).</p>
<p>-As 24 horas do venres durante o outono e o inverno (do 21 de setembro ó 20 de marzo).</p>
<p>b) Das 12 horas do luns ás 12 horas do sábado.</p>
<p>As horas que se sinalan entenderanse como de saída e de entrada no porto. O horario elixido anotarase no rol da embarcación e no libro de capturas, sendo conveniente que as embarcacións dun mesmo porto adopten un mesmo horario.</p>
<p>Artigo 8º</p>
<p>O incumprimento do establecido nesta orde sancionarase segundo a Lei 6/1991, do 15 de maio, de infraccións en materia de protección dos recursos marítimo-pesqueiros.</p>
<p>Disposición adicional</p>
<p>O disposto na presente orde terá vixencia ata a expresa regulación da próxima campaña.</p>
<p>Disposicións derradeiras</p>
<p>Primeira.-Facúltase o director xeral de Recursos Mariños para dicta-las resolucións precisas para o mellor cumprimento do aquí establecido.</p>
<p>Segunda.-A presente disposición entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 22 de abril de 1998.</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>
<p>3914</p>

