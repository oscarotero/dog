---
date: '1998-05-11'
id: FE2E
page: 5
number: 88
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 2 de abril de 1998 pola que se convoca a VII Mostra Galega de Novos
  Creadores de Moda Xuventude 98.
range: Orde
url: 'https://www.xunta.gal/dog/Publicados/1998/19980511/AnuncioFE2E_gl.html'
---
<p>O Real decreto 2434/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de cultura, específica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas ós sectores da xuventude, infancia, terceira idade e sectores marxinados.</p>
<p>Neste marco competencial, a Consellería de Familia e Promoción do Emprego, Muller e Xuventude desenvolve, a través da Dirección Xeral de Xuventude, o programa Fomento da actividade xuvenil, que ten entre os seus obxectivos básicos promociona-la actividade cultural e artística entre a nosa xuventude, e a Consellería de Industria e Comercio a través da súa Dirección Xeral de Comercio e Consumo, que ten entre outras funcións a de colaborar na formación e asistencia técnica ós suxeitos da actividade comercial, de acordo co Decreto 488/1997, do 26 de decembro, e o Decreto 99/1998, do 26 de marzo, polos que, respectivamente, se establece a estructura orgánica de cada unha das ditas consellerías.</p>
<p>Polo exposto, a Consellería de Familia e Promoción do Emprego, Muller e Xuventude, consciente da importancia que ten facilitar vías polas que poida manifestarse a actividade e inquedanza artística individual e colectiva da xuventude galega, convoca cada ano unha serie de certames, concursos e mostras que abranguen un amplo abano de manifestacións de carácter artístico e artesanal.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>A Consellería de Familia e Promoción do Emprego, Muller e Xuventude convoca a VII Mostra Galega de Novos Creadores de Moda Xuventude 98, segundo as bases que se establecen no anexo I desta orde, onde se regulan os aspectos relativos á participación, condicións xerais que van rexer na respectiva convocatoria, inscricións, desenvolvemento, premios e xurado.</p>
<p>Artigo 2º</p>
<p>A mostra obxecto da presente convocatoria desenvolverase a través das delegacións provinciais da Consellería de Familia e Promoción do Emprego, Muller e Xuventude.</p>
<p>Artígo 3º</p>
<p>As actividades que leven consigo o desenvolvemento desta mostra serán custeadas con cargo ás aplicacións orzamentarias 14.05.355B.640.1 e 14.01.211A.640.0 dos orzamentos xerais da Comunidade Autónoma de Galicia para 1998.</p>
<p>Disposicións derradeiras</p>
<p>Primeira.-Facúltase a directora xeral de Xuventude para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 2 de abril de 1998.</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>
<p>ANEXO I</p>
<p>VII Mostra Galega de Novos Creadores de Moda Xuventude 98</p>
<p>I. Participantes:</p>
<p>Xoves deseñadores de moda galegos ou residentes en Galicia con idades comprendidas entre os 16 e os 30 anos, cumpridos durante o ano 1998, en grupo ou individualmente.</p>
<p>II. Condicións xerais:</p>
<p>1. As coleccións versarán sobre Primavera-Verán 99.</p>
<p>2. As coleccións deben ser orixinais e non ter participado noutros certames ou mostras.</p>
<p>3. Os participantes presentarán os seus deseños en láminas de 42 x 32 cm como mínimo, con deseño de fronte e de costado.</p>
<p>4. Poderanse presentar un máximo de tres coleccións, constando cada unha de 10 a 15 modelos.</p>
<p>5. Cada colección levará no reverso unicamente o seu título co pseudónimo do autor/es.</p>
<p>6. Xunto coas obras deberá entregarse un sobre pechado co pseudónimo no seu exterior, e no interior o boletín de inscrición que se indica no anexo III debidamente cuberto, fotocopia do DNI por ámbalas dúas caras e currículo do autor/es.</p>
<p>7. En ningún caso nos deseños pertencentes á/s colección/s presentadas deberán figurar datos que identifiquen os deseñadores, para garanti-lo anonimato en todo momento; isto non imposibilita a descrición dos materiais e complementos da colección.</p>
<p>III. Inscricións:</p>
<p>As solicitudes deberán formularse no impreso normalizado que se indica no anexo II.</p>
<p>Os participantes deberán presenta-las obras xunto coa solicitude e o sobre pechado no Servicio de Xuventude da delegación provincial da Consellería de Familia e Promoción do Emprego, Muller e Xuventude da provincia na que residan habitualmente, que pode ser en:</p>
<p>Ronda da Muralla, 70, 27003 Lugo.</p>
<p>Avda. da Habana, 81 baixo, 32004 Ourense.</p>
<p>Rúa Durán Loriga, 9-1º, 15003 A Coruña.</p>
<p>Rúa Mª Berdiales 20 entrechán, 36203 Vigo.</p>
<p>Rúa Benito Corbal 47-2º, 36001 Pontevedra.</p>
<p>Antes do día 18 de setembro de 1998.</p>
<p>IV. Desenvolvemento:</p>
<p>O xurado seleccionará 10 participantes cunha colección de cada un deles.</p>
<p>Os seleccionados confeccionarán catro dos modelos para o pase que se vai realizar na cidade de Vigo, no Centro Cultural Caixa Vigo, o día 4 de novembro de 1998.</p>
<p>V. Premios:</p>
<p>Establécense os seguintes premios e axudas:</p>
<p>Para cada un dos dous primeiros clasificados, un premio de 250.000 pesetas e unha bolsa de 500.000 pesetas para cubri-los gastos de formación e aloxamento con modistos galegos de renome internacional. As bolsas serán outorgadas pola Consellería de Industria e Comercio dentro do convenio para a promoción do téxtil galego.</p>
<p>Axudas: 100.000 ptas. por cada un dos 10 seleccionados como apoio á confección dos modelos.</p>
<p>Así mesmo, farase entrega a cada un dos participantes na fase final dun diploma que acredite a súa participación nesta Mostra Galega de Novos Creadores de Moda.</p>
<p>VI. Xurado:</p>
<p>O xurado será nomeado pola directora xeral de Xuventude e polo director xeral de Comercio e Consumo, por proposta dos delegados provinciais da Consellería de Familia e Promoción do Emprego, Muller e Xuventude e da Consellería de Industria e Comercio de Pontevedra respectivamente, e estará formado por persoas cualificadas do mundo da moda, recaendo a secretaría nun funcionario da Delegación Provincial da Consellería de Familia e Promoción do Emprego, Muller e Xuventude de Pontevedra.</p>
<p>Contra a decisión do xurado non caberá recurso.</p>
<p>VII. Dereitos:</p>
<p>As obras e, se é o caso, os informes dos seleccionados quedarán en poder da Dirección Xeral de Xuventude, durante o período da actividade.</p>
<p>Queda implícita a autorización do autor ou autores das obras seleccionadas para a reproducción e publicación da imaxe ou contido dela por parte da Consellería de Familia e Promoción do Emprego, Muller e Xuventude por calquera dos medios que esta estime oportuno.</p>
<p>Queda implícita na inscrición e participación nesta convocatoria a aceptación do contido das bases. Calquera dúbida sobre a interpretación delas ou calquera modificación destas será resolta pola Dirección Xeral de Xuventude.</p>
<p>3993</p>

