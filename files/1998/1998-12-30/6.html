---
date: '1998-12-30'
id: 78EE
page: 13
number: 251
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 1 de decembro de 1998 pola que se establece a convocatoria pública
  para a participación na programación de cursos do plan autonómico de formación
  de formadores de formación profesional ocupacional de 1999.
range: Orde
url: 'https://www.xunta.gal/dog/Publicados/1998/19981230/Anuncio78EE_gl.html'
---
<p>O artigo 3 do Decreto 424/1996, do 21 de novembro, polo que se regula o Plan Autonómico de Formación de Formadores de Formación Profesional Ocupacional establece que a programación de cada provincia dos cursos incluídos no antedito plan, se aprobará polos delegados provinciais da Consellería</p>
<p>de Familia e Promoción do Emprego, Muller e Xuventude no último trimestre de cada ano, publicándose, no mes de decembro, por orde dela.</p>
<p>Aprobada xa a programación de cursos de cada provincia, procederase agora á súa publicación no Diario Oficial de Galicia, en cumprimento daquel mandado regulamentario, e á apertura da convocatoria pública para a presentación das solicitudes para participar neles, así como á normalización do modelo que se vai utilizar.</p>
<p>A Consellería de Familia e Promoción do Emprego, Muller e Xuventude prevé programar no ano 1999 cursos de formación básica na súa modalidade a distancia, para dar resposta a aqueles profesionais que se ven xa imposibilitados para asistir ós cursos de carácter presencial.</p>
<p>Por outra banda, o propio decreto remite a unha orde o establecemento dos requisitos e criterios que hai que ter en conta para a selección dos asistentes ós cursos.</p>
<p>Consecuentemente, con base en todo o anterior, consultado o Consello Galego de Ensinanzas Técnico Profesionais e o Consello Galego de Relacións Laborais, en exercicio das facultades que me confire o art. 34 da Lei 1/1983, do 22 de febreiro, da Xunta e do seu presidente,</p>
<p>DISPOÑO:</p>
<p>Artigo 1º.-Programacións provinciais.</p>
<p>1. Os cursos de formación básica e complementaria correspondentes ó Plan Autonómico de Formación de Formadores de Formación Profesional Ocupacional, impartiranse durante o exercicio de 1999 en cada provincia e serán os publicados como anexos I e II respectivamente á presente orde.</p>
<p>2. A convocatoria dos cursos de metodoloxía didáctica que se vai celebrar en cada provincia deberá difundirse mediante anuncio nun dos diarios de maior circulación dela a través da súa exposición nos taboleiros de anuncios das delegacións provinciais da consellería, das oficinas de emprego, nos centros de formación profesional ocupacional e nos centros colaboradores en materia de formación ocupacional. Os cursos monográficos deberán publicarse, ademais, en diarios de difusión autonómica.</p>
<p>3. A programación recollida nos anexos I e II da presente orde, poderá modificarse, á vista das solicitudes presentadas, por resolución dos respectivos/as delegados/as provinciais e deberán ser publicadas no Diario Oficial de Galicia.</p>
<p>Artigo 2º.-Solicitudes.</p>
<p>1. Os interesados en participar nalgunha das accións previstas no artigo anterior deberán presenta-la súa solicitude, no modelo normalizado que se publica como anexo III á presente orde, por calquera das formas previstas no artigo 38.4º da Lei 30/1992, do 26 de novembro, ou na delegación provincial da Consellería de Familia e Promoción do Emprego,</p>
<p>Muller e Xuventude correspondente á provincia da súa residencia, agás no suposto de cursos monográficos, que se solicitarán na delegación provincial que programe a súa impartición.</p>
<p>2. Coa solicitude deberá achegarse a documentación acreditativa dos requisitos sinalados no artigo seguinte.</p>
<p>3. As solicitudes poderán presentarse desde o día seguinte á publicación da presente orde e ata un mes antes da data do inicio de cada curso programado.</p>
<p>Artigo 3º.-Requisitos e criterios de selección de alumnos.</p>
<p>1. Para a selección dos asistentes ós cursos de metodoloxía didáctica, entre os profesionais que impartan ou estean interesados en impartir cursos de formación ocupacional do Plan Nacional de Formación e Inserción Profesional (FIP), será necesario o cumprimento dalgún dos seguintes requisitos:</p>
<p>a) Estar en posesión da titulación académica esixida nos correspondentes programas validados polo Consello Xeral de Formación Profesional ou, en caso de non existiren os anteditos programas, F.P.II ou equivalente e ter dous anos de experiencia profesional na especialidade ou especialidades nas que o aspirante imparte cursos, acreditada a través de certificación oficial de vida laboral acompañada de copia do contrato ou de certificado de empresa que acredite as tarefas realizadas.</p>
<p>b) Dispoñer de graduado escolar ou titulación equivalente e un mínimo de 5 anos de experiencia profesional na especialidade ou especialidades nas que o aspirante imparte cursos, acreditada na forma prevista no parágrafo anterior.</p>
<p>c) Estar en posesión da titulación académica esixida nos correspondentess programas validados polo Consello Xeral de Formación Profesional ou, no caso de non existiren os anteditos programas, F.P.II ou equivalente e ter impartido algún curso de formación do Plan Nacional de Formación e Inserción Profesional (FIP).</p>
<p>2. Co fin de establece-la orde de prelación dos candidatos, valoraranse os seguintes aspectos:</p>
<p>a) A experiencia profesional durante os últimos dez anos na especialidade ou especialidades nas que o aspirante imparta ou pretenda impartir cursos, valorándose con tres puntos cada ano acreditado na forma prevista no parágrafo primeiro.</p>
<p>b) As aptitudes e actitudes pedagóxicas dos aspirantes serán valoradas de 0 a 3 puntos a través da realización das probas pertinentes e/ou entrevista polos técnicos integrantes da rede de formación de formadores para aqueles cursos nos que se considere oportuno.</p>
<p>c) A impartición de cursos de formación ocupacional valorándose por cada cincuenta horas impartidas un punto se o curso e do Plan FIP e medio punto nos cursos restantes, acreditada a través de certificación do responsable das entidades impartidoras.</p>
<p>d) No suposto de que varios aspirantes obteñan a mesma puntuación, dirimirase o empate seguindo a seguinte orde:</p>
<p>-Pertenza ó Catálogo de Expertos da Xunta de Galicia.</p>
<p>-Que impartira ou imparta cursos do Plan FIP.</p>
<p>-Que as especialidades que imparta o aspirante estean relacionadas coas programadas na provincia.</p>
<p>-Que os cursos realizados polo aspirante teñan relación coas especialidades que se van impartir.</p>
<p>3. Para a asistencia ós cursos monográficos será requisito imprescindible ter realizado o de metodoloxía didáctica de 150 horas e na selección dos asistentes teranse en conta os criterios sinalados nas alíneas a) e c) do parágrafo anterior.</p>
<p>Estes cursos monográficos aínda que se programen nunha provincia concreta ofértanse a tódolos formadores da Comunidade Autónoma, sempre e cando cumpran os requisitos establecidos na presente orde.</p>
<p>4. A selección definitiva dos alumnos asistentes ós cursos realizarase por resolución do/a respectivo/a delegado/a provincial da Consellería de Familia e Promoción do Emprego, Muller e Xuventude, notificándoselles persoalmente ós interesados.</p>
<p>Disposición adicional</p>
<p>Para dar resposta ás necesidades de formación de metodoloxía didáctica, na súa modalidade a distancia, a Consellería de Familia e Promoción do Emprego, Muller e Xuventude se é preciso e segundo a demanda detectada, levará a cabo unha programación no ano 1999 de cursos desta natureza. As datas, requisitos e criterios de selección estableceranse, no suposto de que se efectue, de conformidade co disposto no Art. 4 do Decreto 424/1996.</p>
<p>Disposicións derradeiras</p>
<p>Primeira.-Autorízase o director xeral de Formación e Colocación para dictar, no ámbito das súas competencias, as resolucións e instruccións necesarias para o desenvolvemento e execución da presente disposición.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 1 de decembro de 1998.</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>
<p>11508</p>

