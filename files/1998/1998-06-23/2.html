---
date: '1998-06-23'
id: DD3A
page: 6
number: 119
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 8 de xuño de 1998 pola que se establece o procedemento para a
  obtención das tarxetas de identidade profesional náutico-pesqueira e os seus
  modelos.
range: Orde
url: 'https://www.xunta.gal/dog/Publicados/1998/19980623/AnuncioDD3A_gl.html'
---
<p>O Real decreto 662/1997, do 12 de maio, polo que se establecen os requisitos mínimos para exerce-la actividade profesional de patrón local de pesca e patrón costeiro polivalente, posibilítalles ás comunidades autónomas a emisión das tarxetas acreditativas das ditas titulacións profesionais.</p>
<p>O Real decreto 1378/1997, do 29 de agosto, sobre o traspaso á Comunidade Autónoma de Galicia das funcións e servicios en materia de expedición de tarxetas de patrón de pesca local, mecánico de litoral, patrón de 2ª clase de pesca litoral, patrón local de pesca e patrón costeiro polivalente, transfírelle á nosa comunidade as ditas funcións no marco do establecido neste e no decreto antedito.</p>
<p>O Decreto 287/1997, do 9 de outubro, asígnalle á Consellería de Pesca, Marisqueo e Acuicultura as funcións e servicios transferidos correspondéndolle o exercicio destas á Dirección Xeral de Formación Pesqueira e Investigación.</p>
<p>Sendo efectivo o exercicio das ditas funcións desde o pasado un de outubro, é preciso defini-las características físicas de cada unha das tarxetas de identidade profesional náutico-pesqueira e regulamenta-lo procedemento para a súa obtención dentro da normativa básica do Estado, á vez que se desenvolve esta adaptándoa ás especiais características de traballo da flota artesanal e do sector pesqueiro galego.</p>
<p>Polo exposto,</p>
<p>DISPOÑO:</p>
<p>I. Disposicións xerais.</p>
<p>Artigo 1º</p>
<p>As tarxetas de identidade náutico-pesqueira acreditativas das titulacións profesionais de patrón local de pesca, patrón costeiro polivalente, patrón de pesca local, patrón de 2ª clase de pesca litoral e mecánico de litoral serán emitidas logo da solicitude do interesado de acordo co establecido na presente orde.</p>
<p>Artigo 2º</p>
<p>As tarxetas de identidade profesional náutico-pesqueira correspondentes serán emitidas pola Dirección Xeral de Formación Pesqueira e Investigación a través do seu Negociado de Titulacións Náutico Pesqueiras.</p>
<p>II. Das tarxetas de identidade profesional náutico-pesqueira.</p>
<p>Artigo 3º</p>
<p>As tarxetas acreditativas son persoais e intransferibles, correspondéndolle a responsabilidade do</p>
<p>seu uso e custodia ó seu titular. No caso de ser utilizada por persoa distinta, recollerase e anularase, sen prexuízo de esixi-las responsabilidades a que houber lugar.</p>
<p>As tarxetas non son válidas para efectos de acredita-la identidade do titular debendo acompañarse en todo momento do DNI.</p>
<p>Artigo 4º</p>
<p>As tarxetas son válidas en todo o territorio do Estado español segundo o establecido no Real decreto 662/1997, do 12 de maio, polo que se establecen os requisitos mínimos para exerce-la actividade profesional de patrón local de pesca e patrón costeiro polivalente e do Real decreto 1378/1997, do 29 de agosto, sobre traspaso de funcións e servicios da Administración do Estado á Comunidade Autónoma de Galicia en materia de ensinanzas náutico-pesqueiras.</p>
<p>Artigo 5º</p>
<p>As tarxetas emitidas pola Comunidade Autónoma de Galicia corresponderanse segundo as titulacións co modelo e características que se establecen no anexo I da presente orde.</p>
<p>Artigo 6º</p>
<p>As tarxetas de identidade náutico-pesqueira terán validez ata que o titular cumpra a idade de 50 anos. A partir desa idade, será necesaria a súa renovación cada cinco anos.</p>
<p>III. Do procedemento de emisión e renovación das tarxetas.</p>
<p>Artígo 7º</p>
<p>Os interesados que tras superaren as probas de aptitude e teren feitos os períodos de embarque establecidos desexen que se lles emita a correspondente tarxeta, deberán presenta-la solicitude que figura como anexo II desta orde a través do rexistro xeral da Consellería de Pesca, Marisqueo e Acuicultura ou nos das súas delegacións territoriais e comarcais, ou por calquera dos medios establecidos no artigo 38.4º da Lei 30/1992, do 26 de de novembro, de réxime xurídico das administracións públicas e do procedemento administrativo común, xuntándolle a esta a seguinte documentación:</p>
<p>1. Solicitude debidamente cuberta segundo o modelo do anexo II.</p>
<p>2. Unha fotografía recente tamaño carné, co nome escrito ó dorso.</p>
<p>3. Fotocopia compulsada do documento nacional de identidade e 1ª folla da libreta de inscrición marítima.</p>
<p>4. Xustificante de aboamento das correspondentes taxas.</p>
<p>5. Certificado do exame só se a data de realización deste é anterior ó 1 de xaneiro de 1998 ou cando foi realizado noutra Comunidade Autónoma.</p>
<p>6. Certificado de días de mar expedido pola Capitanía Marítima correspondente.</p>
<p>Artigo 8º</p>
<p>Para o cómputo dos períodos de formación práctica esixida no anexo I, apartado 3 do Real decreto 662/1997, do 12 de maio, teranse en conta para a súa xustificación as seguintes circunstancias:</p>
<p>1. A data de cómputo da realización do período de embarque poderá ser anterior á data de realización do exame de aptitude, sempre que o solicitante estea en posesión dunha tarxeta de identidade profesional náutico-pesqueira, conforme o establecido na disposición transitoria segunda 2.</p>
<p>2. Serán computables para os efectos de determina-los períodos de formación práctica os períodos de embarque realizados en buques auxiliares de pesca e acuicultura, consonte coas atribucións das titulacións de referencia.</p>
<p>3. Cando se xustifique a totalidade do período de embarque establecido, en barcos da flota artesanal, os períodos en garda de ponte e en garda de máquinas fixados cumpríronse ó ter realizado o período global establecido.</p>
<p>Artigo 9º</p>
<p>A renovación das tarxetas de identidade náutico-pesqueira deberá ser solicitada polos interesados no último semestre da súa vixencia mediante a solicitude do modelo do anexo II xunto coa da documentación que se indica.</p>
<p>1. Solicitude do interesado segundo o modelo do anexo II.</p>
<p>2. Unha fotografía recente de tamaño carné, co nome escrito ó dorso.</p>
<p>3. Fotocopia da 1ª folla da libreta de inscrición marítima.</p>
<p>4. Tarxeta antiga.</p>
<p>5. Xustificante de aboamento das correspondentes taxas.</p>
<p>6. Certificado de recoñecemento médico ou fotocopia compulsada ou cotexada da libreta de inscrición marítima, apartado de recoñecemento médico.</p>
<p>7. Certificado expedido polo ISM de non ser pensionista nin por xubilación nin por invalidez.</p>
<p>De solicitarse a súa renovación unha vez caducada, as taxas que se deben aboar serán as correspondentes á emisión dunha nova tarxeta.</p>
<p>IV. Emisión de duplicados.</p>
<p>Artigo 10º</p>
<p>En caso de extravío, roubo ou destrucción física da tarxeta, poderá expedirse un duplicado que manterá a data de caducidade que correspondera á orixinal.</p>
<p>Na nova tarxeta emitida para substituí-la orixinal farase constar que é duplicado por perda ou destrucción da orixinal.</p>
<p>Para os efectos do aboamento de taxas, o duplicado terá a consideración dunha renovación.</p>
<p>A emisión do duplicado realizarase logo da presentación da solicitude recollida no anexo II á que se xuntará a seguinte documentación:</p>
<p>1. Unha fotografía recente de tamaño carné, co nome escrito ó dorso.</p>
<p>2. Fotocopia compulsada do documento nacional de identidade.</p>
<p>3. Declaración que faga fe das circunstancias do extravío ou destrucción da tarxeta ou copia da denuncia de roubo onde conste o da tarxeta.</p>
<p>4. Xustificante de aboamento das correspondentes taxas.</p>
<p>5. Da libreta de inscrición marítima, fotocopias de: 1ª folla, da sección de titulación e da sección de recoñecemento médico.</p>
<p>V. Validacións e cambios.</p>
<p>Artigo 11º</p>
<p>Os interesados que cumpran os requisitos establecidos pola normativa en vigor poderán solicita-las validacións ou cambios de titulacións que lles correspondan logo da solicitude que se axustará ó modelo recollido no anexo II da presente orde na que se xuntará a seguinte documentación:</p>
<p>1. Unha fotografía recente de tamaño carné, co nome escrito ó dorso.</p>
<p>2. Fotocopia compulsada do documento nacional de identidade.</p>
<p>3. Da libreta de inscrición marítima, fotocopias de: 1ª folla, da sección de titulación e da sección de recoñecemento médico.</p>
<p>4. Xustificante de aboamento das correspondentes taxas.</p>
<p>5. Fotocopia compulsada das tarxetas que motivan a validación ou cambio.</p>
<p>6. Documentación necesaria para acredita-lo cumprimento dos requisitos esixidos.</p>
<p>Para os efectos das taxas as validacións ou cambios teñen a consideración de emisión dunha nova tarxeta.</p>
<p>Artigo 12º</p>
<p>As tarxetas serán enviadas ó domicilio indicado polo titular na súa solicitude por medio que garanta e xustifique a súa entrega. No caso de non ser recollida polo titular, será depositada no Rexistro de Titulacións Náutico Pesqueiras onde poderá recollela persoalmente o titular.</p>
<p>Artigo 13º</p>
<p>Créase o Rexistro de Titulacións Náutico Pesqueiras coas funcións de anotación, seguimento e control das tarxetas emitidas, correspondéndolle a súa custodia ó Negociado de Titulacións Náutico Pesqueiras da Dirección Xeral de Formación Pesqueira e Investigación.</p>
<p>Disposicións derradeiras</p>
<p>Primeira.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Segunda.-Facultase a Dirección Xeral de Formación Pesqueira e Investigación para a publicación daquelas disposicións necesarias para o desenvolvemento da presente orde.</p>
<p>Santiago de Compostela, 8 de xuño de 1998.</p>
<p>P.D. (O. 17-12-1997, DOG nº 246, do 22-12-1997)</p>
<p>Juan José Álvarez Pérez</p>
<p>Secretario xeral da Consellería de Pesca,</p>
<p>Marisqueo e Acuicultura</p>
<p>ANEXO I</p>
<p>Modelos e características das tarxetas de identidade profesional náutico pesqueira</p>
<p>As tarxetas de identidade profesional náutico pesqueira axustaranse ó modelo que se corresponda coas seguintes características:</p>
<p>Material: PVC (cloruro de vinilo) laminado.</p>
<p>Tamaño: 85,69 mm de longo por 53,98 mm de largo.</p>
<p>Grosor: 0,76 mm.</p>
<p>Suxeitas ás normas ISO 7810 e 7811.</p>
<p>Fotografía: integrada por dixitalización a cor.</p>
<p>Anverso:</p>
<p>Impreso a catro cores.</p>
<p>Reverso:</p>
<p>Impreso a dúas cores.</p>
<p>5645</p>

