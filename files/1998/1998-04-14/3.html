---
date: '1998-04-14'
id: AF6E
page: 3818
number: 70
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 16 de marzo de 1998 pola que se dan instruccións para a conmemoración
  do Día das Letras Galegas nos centros de ensino non universitarios.
range: Orde
url: 'https://www.xunta.gal/dog/Publicados/1998/19980414/AnuncioAF6E_gl.html'
---
<p>A institucionalización pola Real Academia Galega, a partir de 1963, do Día das Letras Galegas o 17 de maio, foi sen dúbida un acontecemento que ano tras ano colleu pulo e resonancia na nosa sociedade, de tal xeito que en toda a Comunidade Autónoma galega se proxecta a figura homenaxeada e serve, ó mesmo tempo, para reflexionar sobre Galicia, sobre a súa lingua e sobre a súa cultura.</p>
<p>A Real Academia Galega tomou como punto de partida para a celebración desta efeméride a publicación no ano 1863 de Cantares Gallegos, de Rosalía de Castro.</p>
<p>O goberno galego declara o ano 1998 como ano dos poetas medievais Martín Codax, Mendinho e Johan de Cangas, personalidades que contribuíron coas súas trobas a acada-lo maior esplendor da literatura galega. O galego converteuse gracias a eles na lingua por excelencia da lírica de toda a Península e acadou rango de lingua internacional, presente tanto nos autores como nas cortes reais e señorais da época.</p>
<p>Os galegos de todo o mundo debémoslles recoñecemento a estas personalidades da nosa cultura e das nosas letras, polo que debemos contribuír non só a dar a coñecer na nosa terra a figura destes galegos insignes e a súa obra, senón tamén a anima-los galegos a segui-lo seu exemplo de traballadores incansables a prol do seu país e da dignificación da nosa lingua e cultura e, polo tanto, da nosa identidade.</p>
<p>Por iso, esta consellería,</p>
<p>DISPÓN:</p>
<p>Primeiro.-Durante o mes de maio destacarase en tódolos centros docentes situados na Comunidade Autónoma galega a importancia que ten para Galicia o Día das Letras Galegas.</p>
<p>Segundo.-O profesorado, de acordo coa liña que estableza o consello escolar de cada centro, programará as actividades escolares que considere oportunas para un mellor coñecemento desta data.</p>
<p>Terceiro.-En calquera caso, cando menos, dedicarase en cada un dos grupos de cada curso unha hora ó desenvolvemento dunha lección ou conferencia-coloquio, adaptada á idade do alumnado, na que se poña de manifesto a importancia que ten para Galicia a nosa lingua, facendo referencia ós poetas medievais homenaxeados este ano: Martín Codax, Mendihno e Johan de Cangas.</p>
<p>Santiago de Compostela, 16 de marzo de 1998.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>3002</p>

