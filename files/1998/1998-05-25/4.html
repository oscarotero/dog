---
date: '1998-05-25'
id: C7DA
page: 5650
number: 98
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 15 de abril de 1998, da Delegación Provincial de Ourense, pola
  que se dispón a inscrición e a publicación, no Diario Oficial de Galicia, do
  convenio colectivo de ámbito provincial para o sector dos fabricantes de
  mobles de Ourense para o ano 1998.
range: Resolución
url: 'https://www.xunta.gal/dog/Publicados/1998/19980525/AnuncioC7DA_gl.html'
---
<p>Visto o texto do convenio colectivo para o sector de fabricantes de mobles (código nº 3200185) de Ourense, con entrada nesta delegación provincial da Consellería de Xustiza, Interior e Relacións Laborais, subscrito en representación da parte económica pola Asociación Provincial de Fabricantes de Mobles de Ourense, e da parte social polas centrais sindicais, Femca-UGT e Fecoma-CCOO, todas elas con capacidade suficiente para o asinar, na reunión celebrada o día 11-2-1998 e de conformidade co disposto no Art. 90.2º e 3º, do Estatuto dos traballadores, texto refundido aprobado polo R.D. 1/1995, do 24 de marzo, R.D. 1040/1981, do 22 de maio, sobre rexistro e depósito de convenios colectivos de traballo e R.D. 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo.</p>
<p>Esta delegación provincial,</p>
<p>ACORDA:</p>
<p>Primeiro.-Ordena-la súa incrición no Rexistro de Convenios Colectivos desta delegación provincial, con notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación desta delegación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 15 de abril de 1998.</p>
<p>José Lage Lage</p>
<p>Delegado provincial de Ourense</p>
<p>Convenio colectivo de fabricantes</p>
<p>de mobles 1998</p>
<p>Artigo 1º.-De conformidade co Estatuto dos traballadores, o presente convenio afectará a tódolos traballadores do sector de fabricantes de mobles non</p>
<p>excluídos expresamente por el e dentro do ámbito das empresas radicadas en Ourense e provincia ou que no futuro se establezan, dedicadas á ebanistería, carpintería e tapicería.</p>
<p>Quedan excluídos do presente convenio:</p>
<p>O persoal de alta dirección ou alto consello e os socios de empresas que revistan a forma xurídica de sociedade.</p>
<p>Artigo 2º.-Ámbito temporal.</p>
<p>O presente convenio terá unha duración en canto ós seus efectos económicos de dous anos entrando en vigor o 1 de xaneiro de 1997 e terminando o 31 de decembro de 1998, se ben os seus efectos económicos retrotraeranse ó 1 de xaneiro de 1997, manténdose a súa vixencia en canto ós seus efectos normativos ata o ano 2000, en tanto en canto non se negocie outro que o substitúa. O convenio denunciarase con tres meses de antelación á finalización da vixencia. A forma de denuncia será por medio de comunicación dunha parte á outra na que se fará consta-la pretensión de denuncia-lo convenio, a representación que ostenta para negociar, así como as materias que se vaian negociar.</p>
<p>Artigo 3º.-Compensación e absorción.</p>
<p>As melloras resultantes deste convenio serán absorbidas ata onde chegue o cómputo anual con aqueloutras condicións que puidesen establecerse por disposición legal, salvo cando expresamente se pacte o contrario.</p>
<p>Artigo 4º.-Xornada laboral.</p>
<p>1. A duración da xornada anual de traballo efectivo no presente convenio colectivo será no ano 2000 de 1.780 horas. En consecuencia e debido á adaptación prevista no acordo xeral da madeira, as xornadas laborais de traballo hasta o ano 2000 serán as seguintes:</p>
<p>1998 - 1.788 horas.</p>
<p>1999 - 1.784 horas.</p>
<p>2000 - 1.780 horas.</p>
<p>2. As ditas xornadas considéranse de traballo efectivo.</p>
<p>Artigo 5º.-Vacacións.</p>
<p>O tempo anual de vacacións será de trinta días naturais a salario real ou a parte proporcional que corresponda no caso de levar traballando o ano requirido para o desfrute pleno deste dereito.</p>
<p>O total de días anuais de vacacións repartiranse para os efectos de desfrute con carácter xeral da seguinte forma: 15 días seguidos para desfrutar no verán.</p>
<p>O resto a desfrutar de acordo entre traballador e empresa, atendendo de forma prioritaria as necesidades de producción.</p>
<p>Deberá facerse público cun mínimo de dous meses á data das vacacións.</p>
<p>A retribución que se percibirá por vacacións comprenderá a media da totalidade das retribucións salariais percibidas durante o trimestre natural inmediatamente anterior á data do desfrute das vacacións, a excepción das horas extraordinarias e as gratificacións extraordinarias.</p>
<p>Os traballadores que cesen durante o transcurso do ano terán dereito a que, na liquidación que se lles practique no momento da baixa na empresa, se integre o importe da remuneración correspondente á parte de vacacións devengadas e non desfrutadas.</p>
<p>Polo contrario, e nos cesamentos de carácter voluntario, se o traballador desfrutase das súas vacacións, a empresa poderá deducir da liquidación que se lle practique os días de exceso desfrutados, en función do tempo de prestación de actividade laboral efectiva durante o ano.</p>
<p>Para efectos do devengo de vacacións considerarase como tempo efectivamente traballado o correspondente á situación de incapacidade temporal, sexa cal for a causa. Non obstante, dado que o dereito ó desfrute das vacacións caduca co trascurso do ano natural, perderase se ó seu vencemento o traballador continuase de baixa, aínda que manterá o dereito a percibi-la diferencia entre a retribución de vacacións e a prestación de incapacidade temporal de ser aquela de superior contía. O mesmo criterio aplicarase para os supostos de cesamentos de finalización do contrato.</p>
<p>Conceptos retributivos.</p>
<p>Artigo 6º.-Salario.</p>
<p>As táboas retributivas para os anos 1997 e 1998 incrementaranse no índice de prezos ó consumo oficial dos últimos 12 meses precedentes ó 31 de decembro dos anos indicados, ós que se lles engadirá ademais a parte correspondente á compensación por supresión da antigüidade e o rateo da paga de marzo que desaparece como tal.</p>
<p>Artigo 7º.-Antigüidade.</p>
<p>1. A partir do 30 de setembro de 1996 non se devengarán por este concepto novos dereitos, quedando, por tanto, suprimido.</p>
<p>Non obstante, os traballadores que xerasen antes do 30 de setembro do 1996 novos dereitos e contías en concepto de antigüidade, manterán a cantidade consolidada na dita data. A dita contía quedará reflectida na nómina de cada traballador como complemento personal, baixo o concepto de antigüidade consolidada, e non será absorbible nin compensable.</p>
<p>Para compensa-la perda económica que supón a desaparición deste concepto calcularase o equivalente a 8 anos (isto é segundo o criterio da antiga ordenanza laboral, 1 quinquenio máis tres quintas partes doutro quinquenio), das bases e porcentaxes de concepto de antigüidade de cada convenio de</p>
<p>ámbito inferior ó presente ou, no seu defecto, das procentaxes da ordenanza laboral.</p>
<p>A contía resultante dividirase entre cinco.</p>
<p>A contía resultante de efectua-la operación anterior será a que se engadirá ó importe anual do salario base durante os cinco primeiros anos.</p>
<p>A compensación da antigüidade para 1998, 1999 e 2000 será a seguinte:</p>
<p>Peón: 1.330 ptas. mensuais.</p>
<p>Axudante: 1.448 ptas. mensuais.</p>
<p>Oficial segunda: 1.484 ptas. mensuais.</p>
<p>Oficial primeira: 1.489 ptas. mensuais.</p>
<p>Encargado: 1.525 ptas. mensuais.</p>
<p>Auxiliar Advo.: 1.448 ptas. mensuais.</p>
<p>Advo. de segunda: 1.484 ptas. mensuais.</p>
<p>Advo. de primeira: 1.489 ptas. mensuais.</p>
<p>Transcorridos os cinco anos desaparecerán as ditas contías e a antigüidade quedará cos valores que tiveran o 30 de setembro de 1996, quedando así fixada no sucesivo.</p>
<p>En canto ó valor do quinquenio será o seguinte:</p>
<p>Peón: 59.136 ptas./ano.</p>
<p>Axudante: 64.351 ptas./ano.</p>
<p>Oficial segunda: 65.961 ptas./ano.</p>
<p>Oficial primeira: 66.195 ptas./ano.</p>
<p>Encargado: 67.779 ptas./ano.</p>
<p>Auxiliar Advo.: 64.351 ptas./ano.</p>
<p>Advo. de segunda: 65.961 ptas./ano.</p>
<p>Advo. de primeira: 66.195 ptas./ano.</p>
<p>Artigo 8º.-Gratificacións extraordinarias.</p>
<p>As gratificacións extraordinarias de Nadal e xullo seránd e 30 días de salario base máis antigüidade.</p>
<p>Considéranse gratificacións extraordinarias os complementos salariais de vencemento periódico superior ó mes.</p>
<p>Establécense dúas gratificacións extraordinarias coa denominación de paga de verán e paga de Nadal, que serán aboadas, respectivamente, antes do 30 de xuño e 20 de decembro, e devengaranse por semestres naturais, e por cada día natural no que se devengase o salario.</p>
<p>Devengo de pagas:</p>
<p>Paga de verán: do 1 de xaneiro ó 30 de xuño.</p>
<p>Paga de Nadal: do 1 de xullo ó 31 de decembro.</p>
<p>A contía dos ditos complementos será a que se especifique para cada un dos grupos ou niveis nas táboas deste convenio incrementada coa antigüidade que corresponda.</p>
<p>Ó persoal que ingrese ou cese na empresa faráselle efectiva a parte proporcional das gratificacións extraordinarias conforme os criterios anteriores, no momento de realiza-la liquidación de haberes.</p>
<p>Artigo 9º.-Indemnización por desgaste de ferramentas.</p>
<p>Establécese unha indemnización por desgaste de ferramentas para aqueles traballadores ós que non lles sexan facilitadas pola empresa, consistente en 39 ptas. por día efectivo de traballo, para o oficial, e de 20 ptas., para o axudante. A empresa determinará os casos de achega de ferramentas polo traballador.</p>
<p>Artigo 10º.-Permisos e licencias.</p>
<p>Establécese un permiso retribuído nos casos que se indica e polo tempo que se sinala:</p>
<p>Falecemento de pais, avós, fillos, netos, cónxuxe, irmáns e sogros: 3 días naturais, ampliables ata 5 naturais en caso de desprazamento superior a 150 km.</p>
<p>Enfermidade grave de pais, sogros, fillos, netos, cónxuxe, irmáns e avós: 3 días naturais ampliables ata 5 naturais en caso de desprazamento superior a 150 km.</p>
<p>Falecemento de noras, xenros, cuñados e avós políticos: 2 días naturais ampliables ata 4 días naturais no caso de desprazamento superior a 150 km.</p>
<p>Enfermidade grave de noras, xenros, cuñados e avós políticos: 2 días naturais ampliables ata 4 días naturais en caso de desprazamento superior a 150 km.</p>
<p>Nacemento de fillo ou adopción: 3 días naturais, ampliables a 5 días naturais en caso de desprazamento superior a 150 km.</p>
<p>Matrimonio do traballador: 15 días naturais.</p>
<p>Cambio de domicilio habitual: 1 día laborable.</p>
<p>Deber inescusable de carácter público e persoal: o indispensable ou o que marque a norma.</p>
<p>Lactación ata nove meses: ausencia dunha hora ou dúas fraccións de media hora, reducción da xornada en media hora.</p>
<p>Traslado: (Art. 40 ET): 3 días laborables.</p>
<p>Matrimonio de fillos: 1 día natural.</p>
<p>Funcións sindicais ou de representación de traballadores: o establecido na norma.</p>
<p>O tempo necesario para acudir ó médico presentando a xustificación correspondente.</p>
<p>Artigo 11º.-Roupa de traballo.</p>
<p>A empresa entregaralles a tódolos traballadores as pezas de roupa de seguridade a que houbese lugar adaptadas ós distintos postos de traballo. A roupa de traballo e as pezas de seguridade reporanse sem</p>
<p>pre que sexa necesario, cando o seu grao de deterioración non sexa imputable a neglixencia por parte do traballador. Estas pezas serán sempre propiedade da empresa e o traballador virá obrigado á boa conservación e emprego.</p>
<p>Artigo 12º.-Axudas de custo.</p>
<p>A axuda de custo é un concepto de devengo extrasalarial de natureza indemnizatoria ou compensatoria e de carácter irregular, que ten como finalidade o resarcimento ou compensación dos gastos de manutención e aloxamento do traballador ocasionados como consecuencia da situación de desprazamento.</p>
<p>O traballador percibirá axuda de custos completa cando, como consecuencia do desprazamento, non poida pasa-la noite na súa residencia habitual. Devengarase sempre po día natural.</p>
<p>Devengarase media axuda de custos cando, como consecuencia do desprazamento o traballador afectado teña necesidade de comer fóra da súa residencia habitual e non lle fose subministrada pola empresa, e poida pasa-la noite na citada residencia. A media axuda de custos devengarase por día efectivo de traballo.</p>
<p>As axudas de custo ou medias axudas de custo percibiranse sempre con independencia da retribución do traballador.</p>
<p>Ó persoal afectado por este convenio seralle aboado en caso de desprazamento fóra do seu centro de traballo habitual os gastos ocasionados e debidamente xustificados.</p>
<p>Artigo 13º.-Retribucións de menores.</p>
<p>O contrato de aprendizaxe que realicen as empresas comprendidas dentro do ámbito funcional do presente convenio terá por obxecto a formación práctica e teórica do traballador contratado. O dito traballador non deberá ter ningún tipo de titulación, xa sexa superior, media, académica ou profesional relacionada co posto de traballo que se vaia desempeñar.</p>
<p>O contido do contrato, ó igual que as súas posibles prórrogas, deberá formalizarse por escrito, e figurará nel, de modo claro, a actividade ou profesión obxecto da aprendizaxe.</p>
<p>En ningún caso se poderá realizar este tipo de contrato naquelas actividades nas que concorran circunstancias de tipo tóxicas, penosas, perigosas ou nocturnas. Tamén estará prohibida a realización de horas extraordinarias.</p>
<p>A idade do traballador, cun contrato destas circunstancias, non poderá ser inferior a 16 anos nin superior a 22 anos.</p>
<p>A) A duración máxima será de 3 anos, xa sexan alternos ou continuos, cunha ou varias empresas dentro do ámbito funcional do sector do presente convenio.</p>
<p>B) Non se poderán realizar contratos de duración inferior a 6 meses podendo prorrogarse ata 3 veces por períodos como mínimo de 6 meses.</p>
<p>C) Este tipo de contrato realizarase a tempo completo. O 15% do total da xornada dedicarase á formación teórica. Concretarase no contrato as horas e días dedicados á formación. Así mesmo, especificarase o centro formativo, se é o caso, encargado do ensino teórico.</p>
<p>O ensino teórico, a ser posible deberá ser previo á formación práctica ou alternarse con esta forma racional.</p>
<p>No contrato deberá figura-lo nome e a categoría profesional do titor ou monitor encargado da formación práctica. O titor deberá velar pola adecuada formación do aprendiz así como de tódolos riscos profesionais.</p>
<p>O traballo efectivo que preste o traballador na empresa deberá estar relacionado coa especialidade ou obxecto do contrato.</p>
<p>O salario que percibirá o aprendiz será o 75%, 85% e 95% do salario do axudante ou categoría equivalente do presente convenio, durante o primeiro, segundo ou terceiro ano do contrato, respectivamente.</p>
<p>No caso de cesamento na empresa, entregaráselle ó traballador un certificado referente á formación teórica e práctica adquirida, en que constará a duración dela.</p>
<p>Artigo 14º.-Vinculación a totalidade.</p>
<p>No caso de non ser autorizado pola autoridade laboral competente algún dos preceptos deste convenio, este quedará sen efecto debendo considerarse o seu contido total.</p>
<p>Artigo 15º.-Póliza de seguros.</p>
<p>As empresas están obrigadas a concertar con primas íntegras ó seu cargo, no prazo de tres meses a partir da contratación do traballador, unha póliza de seguros para a cobertura dos riscos de morte e incapacidade para todo tipo de traballo dos traballadores por accidente laboral incluído ou in itinere que lle garanta ó traballador accidentado ou ós seus habentes causa no caso de morte e invalidez para todo tipo de traballo por causa fortuíta, espontánea e exterior á vontade do traballador, a percepción da indemnización seguinte:</p>
<p>1.500.000 ptas. en caso de morte.</p>
<p>2.500.000 ptas. en caso de incapacidade para todo tipo de traballo.</p>
<p>Esta compensación é compatible coa pensión ou indemnización que poida causa-lo traballador na Seguridade Social ou Montepío. Non obstante, as indemnizacións a que se fai mención neste artigo non se considerarán como entrega a conta da indem</p>
<p>nización que, se é o caso, puidesen declarar con cargo ás empresas os tribunais de xustiza, unha vez exista sentencia definitiva, sobresemento ou renuncia de accións.</p>
<p>Artigo 16º.-Situacións de incapacidade laboral.</p>
<p>Tódolos traballadores afectados por este convenio, en caso de accidente laboral, con ou sen hospitalización, percibirán polo período de ILT a cargo da empresa o 100 por cento do salario desde o día 10 ata o 70 ambos inclusive. Para os supostos de enfermidade común e enfermidade profesional percibirán en caso de IT a cargo da empresa o 100 por cento do salario desde o día 20 ó 60 ambos inclusive.</p>
<p>Artigo 17º.-Comisión paritaria.</p>
<p>Constitúese unha comisión mixta paritaria para a interpretación deste convenio, constituída polos membros asinantes do presente convenio.</p>
<p>Artigo 18º</p>
<p>No non previsto no presente convenio colectivo haberá que se ater ó disposto no Real decreto lexislativo 1/1995, do 24 de marzo, texto refundido da Lei do Estatuto dos traballadores, e no convenio estatal da madeira asinado o 21 de marzo de 1996 entre as centrais sindicais UGT, CC.OO. e CONEMAC como dereito de directa aplicación para todas aquelas cuestións non recollidas no presente convenio provincial e que afectan as empresas e traballadores do correspondente ámbito territorial.</p>
<p>Artigo 19º.-Sistema de contratación.</p>
<p>Durante a vixencia do presente convenio, a conversión en indefinidos daqueles contratos que se concertasen con carácter temporal ou por duración determinada acollerase ó disposto no apartado b), parágrafo 2º da disposición adicional primeira da Lei 63/1997, do 26 de decembro, de medidas urxentes para a mellora do mercado de traballo e o fomento da contratación indefinida, en virtude do cal os ditos contratos quedarán incluídos no réxime previsto para os contratos de fomento da contratación indefinida.</p>
<p>Disposicións transitorias</p>
<p>Primeira.-En relación coa duración do convenio sinalada no artigo 2º do presente convenio sinálase que para efectos do incremento salarial as partes reuniranse a primeiros de ano co obxecto de aplica-lo IPC correspondente ó ano anterior e fixa-las táboas salariais dese ano, tendo en conta que para efectos de incremento salarial a duración do convenio será de dous anos; é dicir ata o 31 de decembro de 1998 e nos termos que sinala a disposición adicional primeira do convenio estatal da madeira, data a partir da cal, en caso de ser denunciado o convenio, se reunirán as partes para a negociación do incremento salarial.</p>
<p>Segunda.-Como consecuencia de encontrarse recorrido o mencionado acordo xeral da madeira ante o T.S., este será de directa aplicación ás empresas e traballadores da provincia de Ourense en tanto en canto non sexa revogado ou declarado nulo polo Tribunal Supremo ou Tribunal Constitucional; nese caso reunirase a comisión paritaria do convenio para tratar de forma específica a compensación aboada polas empresas en concepto de antigüidade e achar unha solución a esta.</p>
<p>Disposición adicional</p>
<p>Primeira.-Os atrasos do presente convenio serán aboados nun prazo non superior a 30 días desde a súa publicación no BOP.</p>
<p>Segunda.-Co fin de axusta-lo calendario laboral anual ó presente ano 1998, fíxanse como días non laborables: 20 de marzo, a tarde do 8 de abril; 7 de setembro e 24 e 31 de decembro, salvo acordo entre empresa e traballadores para a fixación doutros distintos. No caso de non ter desfrutado como día libre o 20 de marzo, por non se ter publicado o convenio, sinálase como día libre en substitución deste o 25 de setembro, salvo acordo entre partes para a fixación doutro distinto.</p>
<p>Terceira.-O rateo da paga de marzo suporá para cada traballador segundo a súa categoría profesional as seguintes cantidades:</p>
<p>Peón: 2.214 ptas./mes.</p>
<p>Axudante: 2.410 ptas./mes.</p>
<p>Oficial de segunda: 2.470 ptas./mes.</p>
<p>Oficial de primeira: 2.479 ptas./mes.</p>
<p>Encargado: 2.538 ptas./mes.</p>
<p>Auxiliar administrativo: 2.410 ptas./mes.</p>
<p>Administrativo de segunda: 2.470 ptas./mes.</p>
<p>Administrativo de primeira: 2.479 ptas./mes.</p>
<p>Disposición derradeira</p>
<p>Faise constar que nas cantidades que se sinalan no anexo I do presente convenio como salario base do convenio xa está incluído o rateo da paga de marzo, figurando na disposición adicional terceira a cantidade que lle corresponde a cada traballador de forma orientativa.</p>
<p>Cláusula de submisión ó AGA</p>
<p>Dada a importancia que poida ter para a resolución pacífica dos conflictos laborais a elaboración do acordo interprofesional galego sobre procedementos extraxudiciais de solución de conflictos colectivos de traballo AGA, asinado entre a Confederación de Empresarios de Galicia (CEG) e as centrais sindicais CC.OO., UGT e a CIG, as partes asinantes deste convenio, durante a vixencia del acordan someterse ás disposicións contidas no AGA nos propios termos en que están formulados.</p>
<p>Táboa salarial</p>
<table><tbody><tr><td></td></tr>
<tr><td>Categoría</td><td>S.B.</td><td>C.A.</td><td>Total</td></tr>
<tr><td></td></tr>
</tbody></table>
<table><tbody><tr><td>Peón</td><td>90.284</td><td>1.330</td><td>91.614</td></tr>
<tr><td>Axudante</td><td>98.245</td><td>1.448</td><td>99.693</td></tr>
<tr><td>Oficial de segunda</td><td>100.704</td><td>1.484</td><td>102.188</td></tr>
<tr><td>Oficial de primeira</td><td>101.060</td><td>1.489</td><td>102.550</td></tr>
<tr><td>Encargado</td><td>103.479</td><td>1.525</td><td>105.004</td></tr>
<tr><td>Auxiliar Advo.</td><td>98.245</td><td>1.448</td><td>99.693</td></tr>
<tr><td>Advo. de segunda</td><td>100.703</td><td>1.484</td><td>102.188</td></tr>
<tr><td>Advo. de primeira</td><td>101.060</td><td>1.489</td><td>102.550</td></tr>
</tbody></table>
<p>3605</p>

