---
date: '1998-05-27'
id: C97E
page: 5
number: 100
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 18 de maio de 1998 pola que se convocan unhas Xornadas sobre
  condicións xerais da contratación e da protección do consumidor.
range: Resolución
url: 'https://www.xunta.gal/dog/Publicados/1998/19980527/AnuncioC97E_gl.html'
---
<p>Dentro do plan de actividades da Escola Galega de Administración Pública para 1998 e conforme as funcións atribuídas pola Lei 4/1987, do 27 de maio, de creación da escola, e pola Lei 10/1989, do 10 de xullo, de modificación da anterior, convócanse, en colaboración co Instituto Galego de Consumo, unhas Xornadas sobre condicións xerais da contratación e da protección do consumidor, que deberán desenvolverse conforme as seguintes bases:</p>
<p>1. Obxectivos.</p>
<p>Procurar un coñecemento panorámico e completo da nova Lei estatal 7/1998, sobre condicións xerais da contratación, recentemente aprobada e promulgada en desenvolvemento da directiva europea sobre cláusulas abusivas. A nova lei, ademais, implica modificiacións de importancia sobre a lexislación xeral relativa á defensa e protección do consumidor.</p>
<p>2. Contido.</p>
<p>Trataranse, entre outros, estes temas:</p>
<p>A política europea de protección do consumidor e a Directiva 93/13/CEE.</p>
<p>As cláusulas abusivas nos contratos de adhesión.</p>
<p>A incorporación contractual das condicións xerais.</p>
<p>A ilicitude das cláusulas de submisión expresa.</p>
<p>Cláusulas de exoneración ou limitación da responsabilidade.</p>
<p>A impugnación xudicial das condicións xerais da contratación.</p>
<p>A nulidade parcial e a integración do contrato.</p>
<p>Aspectos rexistrais da Lei de condicións xerais da contratación.</p>
<p>3. Destinatarios.</p>
<p>Persoal ó servicio de calquera das administracións públicas galegas e interesados en xeral.</p>
<p>4. Desenvolvemento.</p>
<p>Horario: mañá e tarde.</p>
<p>Lugar e datas: as xornadas convocadas terán lugar no salón de actos da Escola Galega de Administración Pública (polígono das Fontiñas, Rúa de Madrid, 2-4, en Santiago de Compostela), os días 15, 16 e 17 de xuño.</p>
<p>5. Inscrición.</p>
<p>Prazo: remata o mércores, día 10 de xuño de 1998.</p>
<p>Tramitación de solicitudes: as solicitudes irán dirixidas ó director da Escola Galega de Administración Pública polígono das Fontiñas, Rúa de Madrid, 2-4, 15707, Santiago de Compostela), segundo o modelo que figura como anexo a esta convocatoria, e presentaranse no rexistro xeral da EGAP, ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: (981) 54 63 37.</p>
<p>Número de prazas: limitado á capacidade do local.</p>
<p>Inscrición fóra de prazo: só se admitirán, de quedaren prazas baleiras, coa condición de que se cumpran os requisitos xerais antes indicados.</p>
<p>Os peticionarios poderán obter confirmación da súa posible admisión, chamando, a partir do día 10 de xuño, por teléfono de 10 a 14.30 horas, ós seguintes números:(981) 54 62 39 ou (981) 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento das xornadas, así como a de cancelalas se o escaso número de solicitudes non xustificase a súa realización.</p>
<p>7. Certificación de asistencia.</p>
<p>Entregaráselles, ó remate destas xornadas, a aqueles asistentes que concorresen asiduamente a estas, cando a súa inasistencia non sexa igual ou superior ó 15% das horas lectivas programadas e, expresarase neste documento, a natureza da actividade e as datas da súa realización.</p>
<p>Santiago de Compostela, 18 de maio de 1998.</p>
<p>Domingo Bello Janeiro</p>
<p>Director da Escola Galega de Administración Pública</p>
<p>4790</p>

