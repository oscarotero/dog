---
date: '1998-11-30'
id: 697E
page: 12
number: 232
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: 'Decreto 335/1998, do 27 de novembro, polo que se regulan as áreas funcionais.'
range: Decreto
url: 'https://www.xunta.gal/dog/Publicados/1998/19981130/Anuncio697E_gl.html'
---
<p>O Decreto 65/1997, do 20 de febreiro, polo que se aprobou definitivamente o Mapa Comarcal de Galicia, de acordo coas previsións contidas no artigo 27 da Lei 7/1996, do 10 de xullo, de desenvolvemento comarcal, definiu a delimitación territorial das comarcas de Galicia.</p>
<p>Na actualidade, a consideración da comarca e, así mesmo, a súa agrupación en unidades supracomarcais como ámbito territorial, é demandada tanto polo sector público como polo privado por razóns, fundamentalmente, de tipo funcional e organizativo.</p>
<p>O obxecto que se persegue é servir de marco territorial derivado, adaptado ás necesidades de xestión da organización territorial e funcional, orientado á implantación de estratexias de coordinación; racionalizar unha desconcentración flexible dos servicios administrativos e conseguir unha mellor relación entre eles.</p>
<p>Urxe esta necesidade especialmente debido ás características específicas de determinados departamentos da Administración autonómica, que requiren unha organización territorial que combine a coordinación das accións no territorio coa especialización que a racionalización dos distintos servicios que se queren prestar, esixe. Isto aconsella que exista unha previa coordinación por parte da Consellería de Presidencia e Administración Pública, a través da Secretaría Xeral de Planificación e Desenvolvemento Comarcal, cos diferentes órganos da Administración autonómica o que xustifica a regulación que se acada polo presente decreto.</p>
<p>Na súa virtude, por proposta do conselleiro da Presidencia e Administración Pública e logo de deliberación do Consello da Xunta de Galicia do vintesete de novembro de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>Cando razóns funcionais ou organizativas así o aconsellen, e logo da solicitude das distintas consellerías da Xunta de Galicia para a prestación dos seus servicios ou a realización das súas actividades, poderanse establecer áreas funcionais, adaptándoas ás peculiares necesidades daquelas.</p>
<p>Artigo 2º</p>
<p>Enténdese por área funcional unha agrupación de comarcas en conxuntos territoriais axeitados ás necesidades de cada servicio ou función, configurando unha estructura territorial supracomarcal complementaria para favorece-la xestión coordinada da organización territorial e funcional de Galicia, mantendo sempre as comarcas como unidades territoriais básicas e de referencia.</p>
<p>Artigo 3º</p>
<p>As áreas funcionais articularanse tomando como base a división territorial definida e establecida no Decreto 65/1997, do 20 de febreiro, polo que se aproba con caracter definitivo o Mapa Comarcal de Galicia.</p>
<p>Cada área funcional poderá comprender unha ou varias comarcas das comprendidas no referido Mapa Comarcal de Galicia; e o establecemento dunha, aínda que comprenda varias comarcas, non poderá modificar territorial nin xeograficamente aquelas sobre as que se asenta.</p>
<p>Artigo 4º</p>
<p>As áreas funcionais que se establezan de conformidade co disposto no presente decreto non poderán, en ningún caso, contradici-las demarcacións ou divisións territoriais establecidas por normas de rango legal.</p>
<p>Artigo 5º</p>
<p>O establecemento de áreas funcionais deberá realizarse por decreto da Xunta de Galicia, por proposta da Consellería da Presidencia e Administración Pública, logo de informe da Secretaría Xeral de Planificación e Desenvolvemento Comarcal e por iniciativa da consellería correspondente por razón da materia.</p>
<p>Disposicións derradeiras</p>
<p>Primeira.-Facultase o conselleiro da Presidencia e Administración Pública para desenvolve-lo establecido no presente decreto.</p>
<p>Segunda.-O presente decreto entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, vintesete de novembro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>10799</p>

