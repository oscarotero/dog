---
date: '1998-10-01'
id: 248E
page: 10
number: 191
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: I. DISPOSICIÓNS XERAIS
title: >-
  Orde do 25 de setembro de 1998, de desenvolvemento do Decreto 106/1998, do 12
  de febreiro, polo que se aproba o Regulamento de máquinas recreativas e de
  azar.
range: Orde
url: 'https://www.xunta.gal/dog/Publicados/1998/19981001/Anuncio248E_gl.html'
---
<p>A Lei 14/1985, do 23 de outubro, reguladora dos xogos e apostas en Galicia, establece no seu artigo 19.2º:</p>
<p>«Quedan expresamente excluídas da presente lei as máquinas expendedoras que se limitan a efectuar mecanicamente venda de productos e mercadorías, sempre que o valor do diñeiro depositado nas máquinas corresponda ó valor en mercado dos productos que entregue, que estes non sexan de comercio restrinxido ou prohibido e que o mecanismo non constitúa ou se preste a calquera tipo de apostas, combinación aleatoria ou xogo de azar»</p>
<p>O artigo 3.1º do Decreto 106/1998, do 12 de febreiro, polo que se aproba o Regulamento de máquinas</p>
<p>recreativas e de azar, establece que o regulamento non será de aplicación:</p>
<p>1 a) Ás máquinas puramente expendedoras ou de venda de productos e mercadorías, nas que o importe depositado para a obtención do producto ofertado se corresponda co seu valor de mercado, sen a intervención de ningún compoñente de xogo, aposta ou de azar.</p>
<p>Pola súa banda, o artigo 7.2º establece:</p>
<p>«Tamén se considerarán como máquinas de tipo B as expendedoras que, por incorporaren algún elemento de xogo, envite ou azar e non estaren comprendidas no artigo 3.1º a) inclúa neste tipo a Consellería de Xustiza, Interior e Relacións Laborais».</p>
<p>Da aplicación conxunta de ámbolos dous preceptos parece desprenderse que a exclusión das máquinas expendedoras do regulamento depende de que o importe depositado para a obtención do producto ofertado se corresponda co seu valor de mercado, sen a intervención de ningún compoñente de xogo, aposta ou azar, ou sen estaren comprendidos no suposto do artigo 3.1º a) as inclúa como máquinas de tipo B a Consellería de Xustiza, Interior e Relacións Laborais.</p>
<p>En consecuencia, podería entenderse que a catalogación de máquinas tipo B e, polo tanto, a súa inclusión no Regulamento de máquinas recreativas e de azar, queda ó arbitrio da Consellería de Xustiza, Interior e Relacións Laborais en cada caso, o que non é posible nun sector coma o do xogo, necesitado dunha actuación administrativa perfectamente regrada, clara e transparente.</p>
<p>Por outra banda, esta discrecionalidade da Administración atentaría contra o principio de seguridade xurídica que debe inspira-la actuación da Administración e a súa actividade regulamentaria.</p>
<p>Por todo o exposto, considérase oportuno establece-los criterios para seguir pola Administración, para determinar ou non a inclusión das máquinas expendedoras como máquinas do tipo B, e iso tendo en conta o disposto no artigo 7.2º do decreto citado, e tamén a lexislación comparada e os criterios das demais comunidades autónomas.</p>
<p>Na súa virtude, esta consellería</p>
<p>DISPÓN:</p>
<p>Primeiro.-Para os efectos do disposto no artigo 7.2º do Decreto 106/1998, de 12 de febreiro, polo que se aproba o Regulamento de máquinas recreativas e de azar, considéranse como máquinas do tipo B as expendedoras que incorporando algún tipo de aleatoriedade no producto que vai obte-lo usuario, non cumpran os seguintes requisitos:</p>
<p>a) O producto debe ser identificable desde o exterior.</p>
<p>b) Non poderá ofrecer máis de cinco productos diferentes, que se entregarán ó usuario en recipientes que permitan a súa visualización.</p>
<p>c) O prezo de mercado de cada un dos cinco productos será sensiblemente igual ó importe que se deberá pagar para a súa obtención.</p>
<p>Segundo.-As empresas fabricantes ou operadoras titulares de máquinas expendedoras, nas que exista aleatoriedade no que se refire ó producto para obter polo usuario, que cumpran os requisitos establecidos na presente orde, deberán solicita-la súa exclusión da aplicación do Regulamento de xogo de máquinas recreativas e de azar, mediante instancia dirixida á Dirección Xeral de Interior da Consellería de Xustiza, Interior e Relacións Laborais, na que se fagan consta-las características do prototipo da máquina e o seu funcionamento.</p>
<p>Disposición derradeira</p>
<p>A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 25 de setembro de 1998.</p>
<p>Jesús Carlos Palmou Lorenzo</p>
<p>Conselleiro de Xustiza, Interior e Relacións</p>
<p>Laborais</p>
<p>8847</p>

