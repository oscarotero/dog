---
date: '1998-07-08'
id: E79E
page: 7
number: 130
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 202/1998, do 25 de xuño, polo que se crean os Premios Galicia de
  Investigación.
range: Decreto
url: 'https://www.xunta.gal/dog/Publicados/1998/19980708/AnuncioE79E_gl.html'
---
<p>Os Premios Galicia de Investigación teñen os seus antecedentes no Decreto 175/1985, do 4 de xullo (DOG do 4 de setembro) no que se instituía o Premio Xunta de Galicia á Investigación e á Creación Cultural, por proposta da Consellería de Educación e Cultura. A entidade específica dos premios de investigación e de creación cultural determinou a convocatoria separada dos ditos premios, de acordo cos decretos 183/1990, do 1 de marzo (DOG do 8 de marzo), e 317/1990, do 31 de maio (DOG do 19 de xuño) que establecían as estructuras orgánicas das consellerías de Cultura e Xuventude, e de Educación e Ordenación Universitaria, respectivamente.</p>
<p>Os decretos 350/1997 e 351/1997, do 10 de decembro (DOG do 11 de decembro), nos que se crea, entre outros, a Secretaría Xeral de Investigación e Desenvolvemento como centro directivo dependente da Presidencia da Xunta e se establece a estructura orgánica dos departamentos da Xunta, así como o Decreto 12/1998, do 8 de xaneiro (DOG do 20 de xaneiro), que establece a estructura orgánica da mencionada secretaría xeral definen un novo marco ó que se ten que adapta-la convocatoria dos premios de investigación.</p>
<p>Os premios de investigación teñen entre as súas misións recompensa-lo traballo de investigadores prestixiosos, realizado a prol de Galicia, estimula-los investigadores mozos e favorece-lo recoñecemento social do seu labor e o do papel da investigación como promotora do desenvolvemento a través da innovación empresarial.</p>
<p>Tendo en conta esta perspectiva e a experiencia de anos anteriores, parece conveniente revisa-las características dos premios de investigación para unha maior racionalización deles e para incrementa-la súa relevancia social, incorporando ademais un estímulo á innovación como expresión da rendibilidade socioeconómica dos procesos de investigación de desenvolvemento.</p>
<p>Por iso, por proposta do conselleiro da Presidencia e Administración Pública e logo de deliberación do Consello da Xunta de Galicia na súa reunión do día vintecinco de xuño de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>Institúense os Premios Galicia de Investigación, patrocinados pola Xunta de Galicia, como recompensa, expresión do recoñecemento social e estímulo ó labor investigador nas súas distintas proxeccións.</p>
<p>Artigo 2º</p>
<p>Os Premios Galicia de Investigación outorgaranse en catro grandes áreas, coas seguintes denominacións:</p>
<p>Premio Eugenio Montero Ríos de Investigación Social.</p>
<p>Premio Antonio Casares e Rodrigo de Investigación Científico-Técnica.</p>
<p>Premio Antonio López Ferreiro de Investigación Humanística.</p>
<p>Premio José Varela de Montes de Investigación Sanitaria.</p>
<p>Artigo 3º</p>
<p>Cada un dos premios establecidos no artigo anterior levará anexa unha dotación económica igual, coa contía que se fixará na orde de convocatoria, dará dereito ademais a un diploma acreditativo e a un medallón esculpido en bronce, coa efixie e o nome do personaxe do premio no anverso e coa inscrición Premio Galicia de Investigación...(área),... (ano)..., Xunta de Galicia e o nome do premiado no reverso.</p>
<p>Artigo 4º</p>
<p>Os premios establecidos no artigo 2º terán unha periodicidade de catro anos e convocaranse cada ano, na orde indicada, empezando polo de Investigación Social.</p>
<p>Artigo 5º</p>
<p>Poderán optar ós Premios Galicia de Investigación:</p>
<p>a) Os investigadores adscritos a centros públicos ou privados de investigación situados en Galicia, que veñan realizando investigación neles desde, polo menos, quince anos antes, nalgunha das áreas dos premios convocados.</p>
<p>b) Os investigadores galegos que, sen estaren vinculados a centros situados en Galicia, veñan realizando investigación nalgunha das áreas dos premios desde, polo menos, quince anos antes.</p>
<p>c) Os investigadores que, non estando incluídos en ningunha das alíneas anteriores, veñan realizando investigación nalgunha das áreas dos premios desde, polo menos, quince anos antes e nas súas investigacións abordasen temas directamente relacionados con Galicia.</p>
<p>Artigo 6º</p>
<p>Os Premios de Investigación referidos no artigo 2º serán adxudicados mediante proposta de xurados específicos, tendo en conta a relevancia das achegas realizadas na área polos candidatos presentados. A composición de cada xurado será establecida na orde de convocatoria e entre os seus membros figurarán personalidades de prestixio na área. As universidades e reais academais galegas poderán facer propostas de membros para os xurados.</p>
<p>Artigo 7º</p>
<p>Cada un dos premios anteriores irá acompañado dun Premio Galicia de Investigación (...área...) para Investigadores Mozos, que dará dereito a un diploma acreditativo e a unha dotación económica que se fixará na orde de convocatoria. Poderán concorrer a eles os investigadores que cumpran algunha das condicións establecidas no artigo 5º deste decreto, sempre que non transcorresen máis de seis anos desde a presentación da súa tese de doutoramento. Cada premio, que terá unha periodicidade de catro anos, será outorgado por proposta do correspondente xurado, en atención ó esforzo e á creatividade dos candidatos presentados.</p>
<p>Artigo 8º</p>
<p>Créase o Premio Galicia á Innovación Empresarial, consistente nun diploma acreditativo e unha placa conmemorativa. O premio está destinado a recoñecer e estimula-lo esforzo innovador por parte das pequenas e medianas empresas (PEMEs) galegas. Ó premio, que terá periodicidade anual, poderán concorrer as PEMEs galegas que non o recibisen nos últimos catro anos e será outorgado por proposta dun xurado designado na orde de convocatoria e do que poderán formar parte representantes da Confederación de Empresarios de Galicia.</p>
<p>Artigo 9º</p>
<p>Os Premios Galicia serán convocados por orde da Consellería da Presidencia e Administración Pública, por proposta da Secretaría Xeral de Investigación e Desenvolvemento. A orde de convocatoria, ademais da contía económica dos premios e a composición dos xurados, establecerá os demais aspectos do procedemento para a súa adxudicación.</p>
<p>Disposición derrogatoria</p>
<p>Quedan derrogadas tódalas disposicións anteriores de igual ou inferior categoría en relación cos Premios de Investigación Xunta de Galicia.</p>
<p>Disposicións derradeiras</p>
<p>Primeira.-Facúltase o conselleiro da Presidencia e Administración Pública para dictar cantas disposicións sexan necesarias para o desenvolvemento do presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintecinco de xuño de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>6316</p>

