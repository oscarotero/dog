---
date: '1998-07-08'
id: E7A2
page: 7
number: 130
agency: 'CONSELLERÍA DE CULTURA, COMUNICACIÓN SOCIAL E TURISMO'
section: I. DISPOSICIÓNS XERAIS
title: >-
  Decreto 203/1998, do 25 de xuño, polo que se regulan as declaracións de festas
  de Galicia de interese turístico.
range: Decreto
url: 'https://www.xunta.gal/dog/Publicados/1998/19980708/AnuncioE7A2_gl.html'
---
<p>O espírito festivo ateiga moitos ámbitos da nosa cultura popular. Tanto nos seus aspectos máis tradicionais coma noutros máis recentes que, segundo a calidade dos eventos celebrativos, poden merecer apoio e incentivación.</p>
<p>A festa como fenómeno colectivo vertebrador de vencellos sociais que entrelazan xentes ó redor do celebrativo e do lúdico é unha mostra estimable da sensibilidade e da vitalidade dun pobo. Cando diso se deriva un polo de atracción de afluencia de visitantes que se despraza por mor da singularidade e antigüidade, arraigamento e valor cultural dunha festa, estamos ante un recurso turístico que a Administración competente na materia debe atender e valorar.</p>
<p>Así pois, no artigo 72 da Lei 9/1997, do 21 de agosto, de ordenación e promoción do turismo en Galicia, como factor de acreditación dunha festa e, concretamente, como instrumento de estímulo promocional, recóllese a posibilidade de que a Xunta de Galicia poida instituíla e declarala como de interese turístico. Nembargantes, isto só na medida en que os seus elementos a configuren como evento importante dentro do atractivo turístico de Galicia, de xeito que este regulamento vén a desenvolve-la previsión legal concretando os requisitos legais de antigüidade, singularidade e arraigamento, requisitos que serán valorados ademais, en función doutros criterios como a dotación dos suficientes equipamentos e infraestructura básica, o adecuado coidado das contornas urbanas, monumentais e paisaxísticas, a afluencia de visitantes, e a calidade dos actos que configuran a celebración.</p>
<p>Ademais do anteriormente indicado detállase o procedemento de declaración, as súas consecuencias administrativas, promocionais e de fomento e a posibilidade de revogación daquela como garantía da permanencia da calidade dos eventos beneficiados.</p>
<p>En consecuencia, por proposta do conselleiro de Cultura, Comunicación Social e Turismo, e no uso das atribucións que me confiren a Lei 1/1983, do 22 de febreiro, reguladora da Xunta e do seu presidente, de acordo co dictame do Consello Consultivo de Galicia e logo de deliberación do Cosello da Xunta de Galicia na súa reunión do día vintecinco de xuño de mil novecentos noventa e oito,</p>
<p>DISPOÑO:</p>
<p>Artigo 1º.-Declaración de festas de Galicia de interese turístico.</p>
<p>A Xunta de Galicia poderá instituír e declarar festas de Galicia de interese turístico aquelas mani</p>
<p>festacións ou acontecementos de carácter festivo que, celebrados no ámbito territorial da Comunidade Autónoma de Galicia, supoñan unha valoración da cultura e das tradicións populares e teñan unha especial importancia como atractivo turístico.</p>
<p>Artigo 2º.-Requisitos.</p>
<p>A declaración de festas de Galicia de interese turístico efectuarase en función do cumprimento dos seguintes requisitos:</p>
<p>a) Antigüidade: as manifestacións ou acontecementos de carácter festivo a que se refiran as peticións deberán ter no momento da solicitude unha antigüidade mínima de 10 anos. As súas celebracións efectuaranse periodicamente e en datas facilmente determinables.</p>
<p>A antigüidade mínima poderá ser dispensada cando unha valoración conxunta dos requisitos e criterios recollidos na presente regulamentación así o aconsellen.</p>
<p>b) Singularidade: as festas de que se trate deberán conter aspectos orixinais e de calidade que as singularicen respecto a outras similares que poidan ter lugar noutras localidades.</p>
<p>c) Arraigamento: elementos esenciais da celebración serán o arraigamento popular no ámbito territorial correspondente e o carácter participativo da poboación, excluíndose aquelas festas orixinadas por simples intereses particulares.</p>
<p>d) Valor cultural: as celebracións dos eventos de que se trate xirarán en todo caso, arredor da manifestacións de interese cultural: artísticas, relixiosas, gastronómicas, deportivas ou de calquera outro tipo.</p>
<p>Artigo 3º.-Iniciación do procedemento.</p>
<p>Os procedementos de declaración de festas de Galicia de interese turístico iniciaranse por solicitude da persoa ou entidades interesadas ou de oficio por acordo da consellería competente en materia de turismo.</p>
<p>Artigo 4º.-Solicitudes.</p>
<p>1. Poderán solicita-la declaración de festas de Galicia de interese turístico, os concellos do lugar onde se celebren as festas, as asociacións ou organizacións relacionadas co sector turístico, calquera entidade pública ou privada e os particulares interesados.</p>
<p>2. As solicitudes, dirixidas ó centro directivo correspondente da consellería competente en materia de turismo, poderán presentarse nos rexistros das delegacións provinciais desa consellería ou nos demais órganos e oficinas que corresponda, de conformidade co establecido no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. Ás solicitudes de declaración de festa de Galicia de interese turístico deberáselles achega-la seguinte documentación:</p>
<p>a) Memoria explicativa, que xustifique o cumprimento dos requisitos esixidos no artigo 2, e na que, co contido e amplitude que os solicitantes estimen oportuno, se deberá expresar, en todo caso:</p>
<p>-A data ou época de orixe da festa e a historia resumida de súa institución e desenvolvemento.</p>
<p>-A data da celebración.</p>
<p>-Unha descrición detallada dos actos que compoñen a festa na actualidade.</p>
<p>-A afluencia de visitantes.</p>
<p>-A existencia na localidade na que se celebre ou nas localidades próximas das infraestructuras e equipamentos suficientes para a celebración e a recepción de visitantes.</p>
<p>-A realización polas entidades organizadoras de accións promocionais suficientes para a atracción de correntes turísticas.</p>
<p>b) Fotografías, carteis, programas, folletos, libros, referencias bibliográficas, material audiovisual e, en xeral, canta información gráfica se considere oportuna para apoia-la petición.</p>
<p>c) Acordo do Pleno do Concello no que radique a festa ou acontecemento ou do órgano municipal que teña asignada esta atribución.</p>
<p>d) Cando a solicitude a curse directamente o concello, deberanse describi-las accións deste para o mantemento, dignificación e promoción da festa.</p>
<p>Artigo 5º.-Tramitación do procedemento.</p>
<p>1. Recibidas as solicitudes e a documentación completa, a correspondente delegación provincial da consellería competente en materia de turismo iniciará o expediente de declaración e elevarallo co seu informe ó correspondente centro directivo.</p>
<p>2. As solicitudes serán examinadas no devandito centro directivo por unha comisión de valoración que procederá á súa valoración en función dos seguintes criterios:</p>
<p>a) Cumprimento dos requisitos esixidos no artigo 2 deste decreto. En particular, teranse en conta aquelas manifestacións ou acontecementos que fagan revivir costumes e tradicións populares.</p>
<p>b) Dotación dos suficientes equipamentos e infraestructuras básicas e turísticas da localidade ou áreas xeográficas próximas onde teña lugar a celebración.</p>
<p>c) Adecuado coidado das contornas urbanas, monumentais ou paisaxísticas onde se desenvolva, segundo a súa natureza.</p>
<p>d) Afluencia de visitantes.</p>
<p>e) Calidade dos actos que configuren a celebración.</p>
<p>f) Creatividade.</p>
<p>g) Calquera outro aspecto que se derive da presente regulamentación.</p>
<p>3. Para facilita-la súa valoración, e para o caso de que a documentación presentada non xustifique suficientemente o cumprimento dos requisitos e condicións esixidos nesta disposición, a comisión poderalles requirir ós solicitantes que aclaren ou completen nalgún extremo a devandita documentación.</p>
<p>Así mesmo, a comisión poderalles solicitar informes a expertos relacionados co sector turístico e de personalidades de recoñecido prestixio.</p>
<p>4. Instruídos os procedementos e inmediatamente antes de redacta-la proposta de resolución, cumprirase trámite de audiencia a favor dos interesados e, en todo caso, do concello correspondente, conforme o establecido no artigo 84 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>5. A Comisión de Valoración, no prazo de 3 meses desde a recepción das solicitudes, trasladaralle a proposta de resolución á consellería competente en materia de turismo que lla elevará ó Consello da Xunta de Galicia.</p>
<p>Artigo 6º.-Composición da comisión de valoración.</p>
<p>A comisión de valoración do centro directivo competente en materia de turismo estará composta polos seguintes membros:</p>
<p>-Presidente: o titular do citado centro directivo.</p>
<p>-Vocais: o correspondente delegado provincial da consellería competente en materia de turismo</p>
<p>Os subdirectores xerais do devandito centro directivo.</p>
<p>Os xefes dos servicios con competencias en materia de ordenación, fomento, formación e cooperación institucional turística.</p>
<p>Un representante da Federación Galega de Municipios e Provincias.</p>
<p>-Secretario: un funcionario do centro directivo competente en materia de turismo designado polo seu titular.</p>
<p>Artigo 7º.-Resolución.</p>
<p>1. A declaración de festa de Galicia de interese turístico efectuarase mediante acordo do Consello da Xunta de Galicia, que se publicará no Diario Oficial de Galicia e notificaráselles ás persoas ou entidades organizadoras da festa e ó concello correspondente.</p>
<p>2. O prazo para resolve-los expedientes de declaración é de seis meses desde a súa incoación. Se a incoación se efectuou por instancia de parte, a falta de resolución expresa dentro dese prazo terá efectos desestimatorios da solicitude de declaración.</p>
<p>Artigo 8º. Revogación das declaracións.</p>
<p>1. As declaracións de festas de Galicia de interese turístico terán carácter indefinido. Non obstante, o Consello da Xunta de Galicia poderá revoga-las devanditas declaracións se deixasen de concorre-las características e circunstancias nas cales se baseou o outorgamento.</p>
<p>2. No procedemento de revogación deberá consta-lo informe do centro directivo competente en materia de turismo e do concello correspondente, debéndoselles dar audiencia ós interesados.</p>
<p>Artigo 9º.-Inscrición no Rexistro de Empresas e Actividades Turísticas da Comunidade Autónoma de Galicia.</p>
<p>A declaración de festa de Galicia de interese turístico comportará a súa inscrición automática no Rexistro de Empresas e Actividades Turísticas da Comuniade Autónoma de Galicia.</p>
<p>Artigo 10º.-Axudas e subvencións.</p>
<p>Para recibi-las axudas e subvencións que para este tipo de acontecementos puidese establece-la Xunta de Galicia, valorarase a súa declaración como festa de Galicia de interese turístico.</p>
<p>Artigo 11º.-Promoción turística.</p>
<p>A declaración dunha festa de Galicia como de interese turístico levará consigo a súa inclusión no Plan Galego de Promoción do Turismo a que fai referencia a Lei 9/1997, do 21 de agosto, de ordenación e promoción do turismo en Galicia.</p>
<p>Disposicións adicionais</p>
<p>Primeira.-Son festas de Galicia de interese turístico as declaradas pola Administración turística estatal como de interese turístico nacional e local.</p>
<p>Segunda.-As solicitudes que se teñan formulado na data de entrada en vigor deste decreto para a declaración de festas de interese turístico nacional, tramitaranse tamén para o outorgamento da declaración de festas de Galicia de interese turístico.</p>
<p>Disposicións derradeiras</p>
<p>Primeria.-Autorízase o conselleiro competente en materia de turismo para dicta-las disposicións que considere oportunas para o desenvolvemento e aplicación deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, vintecinco de xuño de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>6227</p>

