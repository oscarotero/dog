---
date: '1998-03-13'
id: FB5E
page: 2
number: 50
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 17 de febreiro de 1998 pola que se regula o uso de instalacións
  xuvenís dependentes da Consellería de Familia e Promoción do Emprego, Muller e
  Xuventude, en réxime de oferta concertada durante a campaña de verán de 1998.
range: Orde
url: 'https://www.xunta.gal/dog/Publicados/1998/19980313/AnuncioFB5E_gl.html'
---
<p>As instalacións xuvenís son un instrumento ó servicio dos xoves e a Consellería de Familia e Promoción do Emprego, Muller e Xuventude é consciente da precariedade e insuficiencia de medios e instalacións axeitadas de que dispoñen as asociciacións xuvenís e demais entidades públicas e privadas que realizan actividades coa infancia e a xuventude. En consecuencia, co obxecto de facilita-lo uso de instalacións axeitadas a estas entidades para a realización de actividades xuvenís no ámbito do lecer durante o verán deste ano, a Consellería de Familia e Promoción do Emprego, Muller e Xuventude pon á disposición destas e regula, a través desta orde, e baixo a denominación de oferta concertada, o réxime de utilización das súas instalacións xuvenís durante a campaña verán-98, que abrangue o período do 15 de xuño ó 30 de setembro, coa finalidade de que as entidades de referencia poidan</p>
<p>desenvolve-los seus programas de actividades. Por todo isto,</p>
<p>DISPOÑO:</p>
<p>Artigo 1º.-Obxecto.</p>
<p>A Consellería de Familia e Promoción do Emprego, Muller e Xuventude convoca a presente oferta de uso das súas instalacións xuvenís para a campaña de verán do ano en curso -que comprende do 15 de xuño ó 30 de setembro-, nos termos que se establecen nesta orde e de acordo coa distribución de prazas que se recolle no anexo I.</p>
<p>Artigo 2º.-Servicios ofertados.</p>
<p>O uso das instalacións ofertadas suporá dispoñer:</p>
<p>-Dos servicios de auga, gas, electricidade e alimentación en réxime de pensión completa.</p>
<p>-Do material (excepto o correspondente ás actividades específicas), que, no caso dos campamentos, comprende tamén as tendas de campaña, colchóns e mantas.</p>
<p>-Xerencia e persoal de servicio.</p>
<p>Artigo 3º.-Destinatarios.</p>
<p>Poderán solicita-lo uso das instalacións de referencia:</p>
<p>1. As asociacións xuvenís, as entidades prestadoras de servicios á xuventude e as escolas de tempo libre debidamente constituídas e legalizadas.</p>
<p>2. O Consello da Xuventude de Galicia e os consellos locais e municipais de xuventude.</p>
<p>3. Corporacións locais.</p>
<p>4. Outras entidades públicas ou privadas que realicen actividades coa infancia e a xuventude.</p>
<p>Artigo 4º.-Solicitude.</p>
<p>As solicitudes, subscritas por persoa suficientemente acreditada, presentaranse conforme o modelo normalizado recollido no anexo II desta orde no rexistro xeral da Consellería de Familia e Promoción do Emprego, Muller e Xuventude, nos rexistros das súas delegacións provinciais ou por calquera dos procedementos establecidos no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presesentación de solicitudes será ata o 6 de abril de 1998.</p>
<p>Artigo 5º.-Criterios de adxudicación.</p>
<p>1. Para a adxudicación do uso das instalacións ofertadas establécese a seguinte orde de preferencia:</p>
<p>1) Asociacións xuvenís, entidades prestadoras de servicios á xuventude e escolas de tempo libre domiciliadas na Comunidade Autónoma galega, e censadas ou rexistradas no correspondente censo ou rexistro dependente da Dirección Xeral de Xuventude.</p>
<p>2) Consello da Xuventude de Galicia.</p>
<p>3) Corporacións locais.</p>
<p>4) Entidades prestadoras de servicios á xuventude e escolas de tempo libre domiciliadas noutras comunidades autónomas.</p>
<p>5) Outras entidades públicas ou privadas que o soliciten con fins asistenciais.</p>
<p>2. Pola súa banda, dentro do previsto no parágrafo anterior, terán prioridade:</p>
<p>a) As que soliciten un maior número de prazas ata o tope máximo de cada instalación fixado no citado anexo I.</p>
<p>b) As solicitudes das entidades que cubran as prazas por convocatoria aberta e non reservadas exclusivamente ós seus membros ou asociados.</p>
<p>c) As entidades domiciliadas na provincia onde está a instalación que se solicita.</p>
<p>d) As entidades que soliciten instalacións das que non gozaron nos anos anteriores.</p>
<p>e) As que subvencionen o total ou parte da cota que teñen que paga-los participantes.</p>
<p>Artigo 6º.-Resolución.</p>
<p>As solicitudes presentadas serán examinadas por unha comisión de valoración constituída para o efecto, e que estará integrada por:</p>
<p>-O subdirector xeral de Promoción e Actividades, que será o seu presidente.</p>
<p>-Os catro delegados provinciais da Consellería de Familia e Promoción do Emprego, Muller e Xuventude ou o funcionario en quen deleguen.</p>
<p>-Un representante do Consello da Xuventude de Galicia.</p>
<p>-Un funcionario da Dirección Xeral de Xuventude designado pola directora xeral, que actuará como secretario.</p>
<p>Esta comisión, valoradas as solicitudes conforme os criterios establecidos no artigo 5º desta orde, elevará proposta de resolución á directora xeral de Xuventude, que deberá resolver nun prazo de 10 días.</p>
<p>A resolución seralle notificada a tódolos solicitantes e publicarase nos taboleiros de anuncios da Dirección Xeral de Xuventude e das delegacións provinciais da Consellería de Familia e Promoción do Emprego, Muller e Xuventude.</p>
<p>Transcorrido o referido prazo sen que se dicte resolución expresa, deberá entenderse desestimada a petición correspondente.</p>
<p>Artigo 7º.-Reserva de prazas e primeiro pagamento.</p>
<p>1. Recibida a resolución de adxudicación provisional os beneficiarios están obrigados, no prazo de 10 días:</p>
<p>-A ingresar, en concepto de reserva de prazas, o 15% das taxas correspondentes ás prazas adxudicadas. A dita cantidade non será reintegrable en caso de que decaese a adxudicación realizada por incrumprimento das obrigas expresadas no presente artigo, que a entidade adxudicataria anulase a reserva de utilización da instalación, reducise o número de usuarios previstos ou os días de uso solicitado.</p>
<p>-A presentar, no Servicio de Xuventude da delegación da Consellería de Familia e Promoción do Emprego, Muller e Xuventude da provincia na que estea a instalación adxudicada, a seguinte documentación:</p>
<p>a) Breve proxecto de actividades que se van realizar.</p>
<p>b) Acreditación da persoa que subscribiu a solicitude como representante da entidade solicitante.</p>
<p>c) Resgardo do aboamento do 15% expresado anteriormente.</p>
<p>2. Se transcurrido o prazo de 10 días desde a notificación da concesión non se cumprisen os requisitos anteriores, decaerá a adxudicación efectuada, ofertándose as prazas dispoñibles ó seguinte solicitante proposto pola comisión de valoración. En caso de non cubrirse as prazas dispoñibles desta forma, a delegación provincial correspondente reservaraas para quen as demande.</p>
<p>Artigo 8º.-Autorización de uso temporal.</p>
<p>1. A entidade beneficiaria deberá formaliza-lo documento de aceptación das condicións particulares de uso da instalación de que se trate antes do 15 de maio de 1998, confirmando o número de prazas solicitadas, e deberá aboar o 40% das prazas confirmadas, non tendo dereito a ningun tipo de compensación se o número de usuarios ó inicio da actividade é menor do confirmado. Este segundo ingreso será a conta da cantidade total que corresponda.</p>
<p>O documento de aceptación das condicións particulares de uso e o resgardo do segundo ingreso presentaranse no Servicio de Xuventude da delegación da Consellería de Familia e Promoción do Emprego, Muller e Xuventude da provincia na que estea a instalación adxudicada.</p>
<p>Así mesmo, presentarán a relación dos responsables que dirixan a actividade e a acreditación das</p>
<p>titulacións esixidas en materia de tempo libre, tendo en conta o disposto no artigo 4º do Decreto 223/1996, do 30 de maio, polo que se regulan as actividades de aire libre dirixidas á xuventude no territorio da Comunidade galega (DOG nº 113, do 10-6-1996).</p>
<p>Cumpridas as condicións anteriores, a delegación da Consellería de Familia e Promoción do Emprego, Muller e Xuventude correspondente facilitaralle á entidade beneficiaria o documento de autorización de uso temporal da instalación.</p>
<p>2. O pagamento do 45% restante deberá ser aboado pola entidade beneficiaria quince días antes da data da incorporación á instalación adxudicada. No caso de que o número de usuarios sexa inferior ás prazas confirmadas anteriormente, a entidade só aboará, neste pagamento, a parte correspondente ás prazas reais que vaian ocupar. A entidade beneficiaria deberá leva-lo resgardo deste terceiro ingreso no momento da incorporación á instalación adxudicada.</p>
<p>Artigo 9º</p>
<p>Os adxudicatarios estarán obrigados:</p>
<p>1. A cumpri-los requisitos que esixe a lexislación vixente e a observa-las normas de réxime interior da instalación.</p>
<p>2. A responder dos actos que se realicen nas instalacións concedidas e das consecuencias que deles</p>
<p>se deriven, así como de toda responsabilidade civil derivada de calquera acto.</p>
<p>Artigo 10º</p>
<p>Os prezos dos servicios ofertados nesta orde serán os recollidos no apartado A do anexo da Orde do 2 de xaneiro de 1998, pola que se fixan as tarifas e prezos en servicios de xuventude nas instalacións xuvenís para o ano 1998 (DOG nº 9 do 15-1-1998).</p>
<p>O aboamento dos diferentes pagamentos regulados nesta orde efectuarase utilizando os impresos destinados para o efecto, que se encontran á disposición dos interesados na Dirección Xeral de Xuventude ou en calquera delegación provincial da Consellería de Familia e Promoción do Emprego, Muller e Xuventude.</p>
<p>Disposicións derradeiras</p>
<p>Primeira.-Autorízase a directora xeral de Xuventude para dicta-las disposicións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 17 de febreiro de 1998.</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>

