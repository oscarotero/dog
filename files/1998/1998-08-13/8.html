---
date: '1998-08-13'
id: 3BCA
page: 9
number: 156
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 31 de xullo de 1998 pola que se convocan os cursos básico, medio e
  superior de linguaxe administrativa galega para o persoal das corporacións
  locais.
range: Orde
url: 'https://www.xunta.gal/dog/Publicados/1998/19980813/Anuncio3BCA_gl.html'
---
<p>O Estatuto de autonomía de Galicia, no seu artigo 5.1º dispón que a lingua propia de Galicia é o galego.</p>
<p>A Lei 3/1983, do 15 de xuño, de normalización lingüística, no seu artigo 4.1º, establece que, «O galego, como lingua propia de Galicia, é lingua oficial das institucións da Comunidade Autónoma, da súa Administración, da Administración local e das entidades públicas dependentes da Comunidade Autónoma...».</p>
<p>A Lei 5/1988, do 21 de xuño, de uso do galego como lingua oficial de Galicia polas entidades locais, no seu artigo 1, dispón: «As convocatorias de sesións, ordes do día, votos particulares, propostas de acordo, dictames das comisións informativas e actas das entidades locais de Galicia, redactaranse en lingua galega».</p>
<p>E no seu artigo 2, punto 2º.1, di: «Correspóndelle á Xunta de Galicia o pulo do proceso de incorporación da lingua galega na Administración local, moi especialmente a través de programas de formación de funcionarios en lingua galega».</p>
<p>A Lei 5/1997, do 22 de xullo, de Administración local de Galicia, nos apartados 1º e 3º do seu artigo 7, dispón respectivamente: "O galego, como lingua propia de Galicia, éo tamén da súa Administración local.</p>
<p>As convocatorias de sesións, ordes do día, mocións, votos particulares, propostas de acordo, dictames das comisións informativas, actas, notificacións recursos, escrituras públicas, comparecencias xudiciais e tódolos actos de carácter público ou administrativo que se realicen por escrito en nome das corporacións locais redactaranse en lingua galega.</p>
<p>«A Xunta de Galicia impulsará o proceso de incorporación da lingua galega na Administración local, especialmente a través de programas de formación de funcionarios das entidades locais en lingua galega.»</p>
<p>A Consellería de Xustiza, Interior e Relacións Laborais, co fin de dar cumprimento a estas disposicións e recomendacións, proseguindo coa súa liña de cooperación coas corporacións locais, coa finalidade de impulsa-la normalización lingüística na Administración local, e como continuación do Plan Integral de Estudios iniciado en 1990, mediante</p>
<p>o que se pretende que en tódalas corporacións locais exista, polo menos, un funcionario que se responsabilice da traducción dos documentos sinalados no artigo 1 da devandita Lei 5/1988, convoca cursos de linguaxe administrativa galega para o persoal das corporacións locais galegas, en colaboración coa Consellería de Educación e Ordenación Universitaria.</p>
<p>Por todo iso, en uso das atribucións que teño conferidas,</p>
<p>DISPOÑO:</p>
<p>Artigo 1º</p>
<p>1. A Consellería de Xustiza, Interior e Relacións Laborais convoca este ano 1998, para persoal das corporacións locais de Galicia:</p>
<p>A) Cursos de nivel básico. Para acceder ós cursos de linguaxe administrativa galega de nivel básico é requisito indispensable ter aprobado ou validado o curso de iniciación.</p>
<p>B) Cursos de nivel medio. Para participar neste curso haberá que acreditar ter realizado o curso de nivel básico ou outro equivalente.</p>
<p>C) Curso de nivel superior en linguaxe administrativa galega. Para poder solicitalo haberá que acreditar ter realizado satisfactoriamente o curso de nivel medio.</p>
<p>2. Para a realización de cada curso establécese un mínimo de 20 persoas e un máximo de 35. De haber un maior número de solicitudes que de prazas existentes, para a selección dos alumnos utilizaranse os seguintes criterios preferentes:</p>
<p>Seleccionarase un funcionario por cada corporación local, en municipios con menos de 10.000 habitantes; dous funcionarios en municipios entre 10.000 e 50.000 habitantes; e catro funcionarios, en municipios con máis de 50.000 habitantes de todo o territorio da Comunidade Autónoma galega.</p>
<p>Por razóns de eficacia administrativa, daráselles preferencia ás solicitudes formuladas polos secretarios das corporacións correspondentes.</p>
<p>3. Os cursos comezarán a partir do mes de setembro de 1998 e rematarán antes do 31 de decembro de 1998.</p>
<p>4. Os cursos celebraranse, en principio e en función das solicitudes que haxa, nas seguintes localidades:</p>
<p>A Coruña</p>
<p>Ferrol</p>
<p>Lugo</p>
<p>Ourense</p>
<p>Pontevedra</p>
<p>Santiago de Compostela</p>
<p>Vigo</p>
<p>Realizada a selección dos posibles asistentes, a Consellería de Xustiza, Interior e Relacións Laborais poderá decidi-lo desdobramento dos cursos segundo o número de alumnos, e, igualmente, a súa organización noutra localidade. A asignación ós distintos cursos farase en función das peticións recibidas.</p>
<p>5. Durante a súa celebración realizaranse, ademais das sesións docentes ordinarias, sesións conxuntas, seminarios e conferencias nas que intervirán expertos en linguaxe administrativa.</p>
<p>Artigo 2º</p>
<p>O financiamento destes cursos será por conta da aplicación orzamentarias 13.02.353F640.3 dos orzamentos xerais da Comunidade Autónoma de Galicia para o ano 1998, ata un límite de nove millóns cincocentas mil pesetas (9.500.000 ptas.).</p>
<p>No momento de realiza-la solicitude, os alumnos poderán solicitar unha bolsa de axuda para desprazamento naqueles casos en que deban desprazarse 100 quilómetros ou máis (ida e volta) desde o centro de traballo ó lugar de celebración. O aboamento farase en todo caso unha vez que se presenten os xustificantes correspondentes a cargo da aplicación orzamentaria 13.02.353F.780.0, dos orzamentos xerais da Comunidade Autónoma de Galicia para 1998, ata un límite de un millón cincocentas mil pesetas (1.500.000 ptas.).</p>
<p>Artigo 3º</p>
<p>1. Os cursos básico e medio terán unha duración de 75 horas, nas que se inclúen: fase teórica, fase práctica e seminarios.</p>
<p>O curso superior terá unha duración de 100 horas, distribuídas do seguinte xeito:</p>
<p>- 75 horas lectivas.</p>
<p>- 10 horas de exames.</p>
<p>- 15 horas de elaboración e defensa de traballos.</p>
<p>2. Os cursos realizaranse en xornadas de tarde. A inasistencia ó dez por cento das horas lectivas programadas, sexa cal sexa a causa, impedirá a emisión do diploma.</p>
<p>Artigo 4º</p>
<p>Os programas destes cursos serán os aprobados pola Comisión Coordinadora para a Normalización Lingüística.</p>
<p>Artigo 5º</p>
<p>Ó remata-lo curso realizaranse as probas oportunas. Ó persoal que as supere, tendo en conta ademais o rendemento durante o curso, outorgaráselle unha certificación coa cualificación de apto, expedida, conxuntamente, pola Dirección Xeral de Política Lingüística (Consellería de Educación e Ordenación Universitaria) e pola Dirección Xeral de Xustiza e Administración local(Consellería de Xustiza, Interior e Relacións Laborais).</p>
<p>Artigo 6º</p>
<p>As instancias, segundo o modelo que figura como anexo I a esta disposición, presentaranse no rexistro xeral da Consellería de Xustiza, Interior e Relacións Laborais, na correspondente delegación provincial, ou nalgunha das formas a que se refire o artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Artigo 7º</p>
<p>O prazo de presentación de instancias será dun mes, contado a partir do seguinte ó da publicación desta orde no Diario Oficial de Galicia.</p>
<p>Disposicións derradeiras</p>
<p>Primeira.-Facúltase o director xeral de Xustiza e Administración local para dicta-las resolucións necesarias para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación.</p>
<p>Santiago de Compostela, 31 de xullo de 1998.</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións</p>
<p>Laborais</p>
<p>6602</p>

