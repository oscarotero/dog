---
date: '1998-02-25'
id: 83AA
page: 1
number: 38
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 21 de xaneiro de 1998, da Dirección Xeral de Relacións Laborais,
  pola que se dispón a inscrición no rexistro e publicación, no Diario Oficial
  de Galicia, do convenio colectivo de ámbito autonómico para o persoal de
  mantemento, recadación, reconto de moedas, limpeza e a publicidade de cabinas
  telefónicas da empresa Limpiezas Faro, S.L.
range: Resolución
url: 'https://www.xunta.gal/dog/Publicados/1998/19980225/Anuncio83AA_gl.html'
---
<p>Visto o texto do convenio colectivo de ámbito autonómico da empresa Limpiezas Faro, S.L., que se subscribiu o 16 de decembro de 1997, entre a representación da empresa e dos traballadores, e de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real decreto 1040/1981, do 22 de maio, sobre rexistro e depósito de convenios colectivos de traballo. A Dirección Xeral de Relacións Laborais,</p>
<p>ACORDA:</p>
<p>Primeiro.-Ordena-la inscrición do devandito convenio colectivo no rexistro xeral de convenios colectivos desta dirección xeral.</p>
<p>Segundo.-Remiti-lo texto orixinal ó correspondente servicio desta centro directivo.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Santiago de Compostela, 21 de xaneiro de 1998.</p>
<p>María José Cimadevila Cea</p>
<p>Directora xeral de Relacións Laborais</p>
<p>Convenio colectivo para o persoal de mantemento, recadación, reconto de moedas, limpeza e publicidade de cabinas telefónicas, soportes e teléfonos de uso público da empresa Limpiezas Faro, S.L., actual contratista ou empresa que a poida substituír para as catro provincias de Galicia.</p>
<p>Artigo 1º.-Obxecto.</p>
<p>O presente convenio colectivo ten por obxectivo principal a regulación das relacións laborais entre a empresa Limpiezas Faro, S.L., actual contratista ou empresa que a poida substituír, e os traballadores en réxime laboral dedicados a mantemento, recadación, reconto de moedas, limpeza e publicidade das cabinas telefónicas das catro provincias de Galicia, tanto sexan estas cabinas propiedade da titularidade de Telefónica, como as de titularidade de Cabitel, así mesmo as reparacións en todo tipo de teléfono consistentes en desatrancos de moedas en placa selectora e substitución e conexión do microteléfono. En definitiva, o traballo que realizan os traballadores encadrados neste convenio é: recadación e proba de funcionamento, reconto e precintaxe, conservación de moble e a súa iluminación, limpeza, montaxe, substitución e desmontaxe de publicidade en mobles de teléfonos públicos, reparacións en todo tipo de teléfonos, consistentes en desatrancos de moedas en placa selectora e </p>
<p>substitución e conexión de microteléfonos.</p>
<p>Artigo 2º.-Ámbito de aplicación.</p>
<p>O presente convenio colectivo afecta a todo o persoal dedicado ó traballo de cabinas telefónicas citado no artigo anterior da empresa Limpiezas Faro, S.L., actual contratista ou a empresa que a poida substituír, nas provincias de Pontevedra, A Coruña, Lugo e Ourense.</p>
<p>Artigo 3º.-Vixencia e duración.</p>
<p>1. Este convenio entrará en vigor o 1 de xaneiro de 1997 sen prexuízo dos efectos da data da súa publicación no Diario Oficial de Galicia e estará en vigor ata o 31 de decembro de 1998.</p>
<p>2. 0 presente convenio quedará denunciado automaticamente con 90 días de antelación á data do 31 de decembro de 1998; e a partir desta data as partes poderán notificarlle á outra as correspondentes propostas de negociación.</p>
<p>3. No suposto de que ó remate da vixencia do presente convenio as partes asinantes non teñan aprobado un novo convenio, este entenderase en vigor ata a aprobación do que deba substituílo.</p>
<p>Artigo 4º.-Comisión paritaria.</p>
<p>Constituirase a comisión paritaria para o desenvolvemento deste convenio, que poderá ser convocada.</p>
<p>Ámbalas partes comprométense a presentar á dita comisión as cuestións da súa competencia e, en caso de desacordo, que a cuestión alí promovida sexa á xurisdicción laboral competente.</p>
<p>A dita comisión estará composta por 3 membros en representación da empresa e 5 membros en representación dos traballadores, Enrique Couso Suárez, Juan González Pérez, Antonio Marzo Nogueira, Ángel Ponte e Carmen Segurana Bedrina como asesora de CC.OO., elixidos entre os membros da comisión deliberante do presente convenio.</p>
<p>As funcións da dita comisión serán as precisas para cumpri-lo seu cometido de desenvolvemento e interpretación do presente convenio. Os acordos requirirán o voto favorable da maioría dos membros que a integren, no ben entendido caso de que, se unha das partes acode a algunha das convocatorias faltando algún dos seus membros, os asistentes da dita parte disporán de cinco votos á hora de somete-la votación calquera das cuestións.</p>
<p>Dos acordos da comisión paritaria levantarase a oportuna acta e o seu contido terá a mesma forza de obriga có disposto no presente convenio.</p>
<p>Ás reunións da comisión poderán asistir con voz pero sen voto os asesores económicos e sociais da comisión deliberante.</p>
<p>Artigo 5º.-Vinculación á totalidade.</p>
<p>As condicións establecidas no presente convenio colectivo forman un todo orgánico e indivisible.</p>
<p>Artigo 6º.-Absorción e compensación.</p>
<p>As retribucións establecidas neste convenio compensarán e absorberán tódalas existentes no momento da súa entrada en vigor, calquera que sexa a súa natureza e orixe.</p>
<p>Os aumentos de retribucións que se poidan producir no futuro por disposicións legais de xeral aplicación, só poderán afectar ás condicións pactadas no presente convenio, cando consideradas as novas retribucións no cómputo anual, superen as aquí pactadas. No caso contrario, serán compensadas e absorbidas estas últimas, mantendo o presente convenio nos seus propios termos e na forma e condicións na que queden pactadas.</p>
<p>Tódalas funcións aquí detalladas son a título enunciativo, o que non significa que sexan únicas e invariables. Calquera variación ou inclusión será feita logo do informe da comisión paritaria.</p>
<p>Artigo 7º.-Organización e racionalización.</p>
<p>1. A organización do traballo será competencia da empresa, a quen lle corresponde a iniciativa conforme a lexislación vixente.</p>
<p>2. A racionalización do traballo terá, entre outras cousas, as seguintes finalidades:</p>
<p>a) Mellora das prestacións do servicio do usuario.</p>
<p>b) Simplificación do traballo, mellora de métodos e procesos administrativos.</p>
<p>c) Establecemento de cadros de persoal correctos do persoal.</p>
<p>d) Definición e clasificación das relacións entre postos e categorías.</p>
<p>3. Será preceptivo e logo do informe do comité de empresa ou delegados de persoal para calquera modificación de xornada de traballo, horario, réxime de traballo por quendas, sistema de remuneración, así como o sistema de traballo e rendemento desta.</p>
<p>En caso de non existir acordo, as ditas modificacións deberán ser aprobadas pola autoridade laboral.</p>
<p>Artigo 8º.-Clasificación do persoal.</p>
<p>O persoal comprendido no ámbito do presente convenio colectivo clasificarase nos grupos, subgrupos e categorías seguintes:</p>
<p>Grupo A: mandos.</p>
<p>a) Encargado xeral.</p>
<p>b) Encargado provincial.</p>
<p>c) Xefe de equipo.</p>
<p>Grupo B: subgrupo de reconto.</p>
<p>a) Auxiliar de reconto.</p>
<p>b) Oficial de reconto.</p>
<p>Recadación e limpeza.</p>
<p>a) Conductor-recadador-limpador.</p>
<p>b) Limpador.</p>
<p>Mantemento.</p>
<p>a) Oficial mecánico.</p>
<p>b) Oficial cerralleiro.</p>
<p>c) Oficial electricista.</p>
<p>Grupo C: traballos en formación.</p>
<p>a) Aprendiz 16 anos.</p>
<p>b) Aprendiz 17 anos.</p>
<p>c) Aprendiz 18 anos.</p>
<p>Artigo 9º.-Cadro de persoal e escalas.</p>
<p>A empresa obrígase a confecciona-lo cadro de persoal fixo e contratado unha vez ó ano.</p>
<p>No devandito cadro sinalarase o número de traballadores que abrangue cada categoría profesional coa separación e especificación por grupos e seccións. Estes cadros de persoal, unha vez confeccionados, deberán ser sometidos ó informe do comité de empresa ou delegados de persoal e, en caso de desacordo, a súa aprobación será solicitada da autoridade laboral.</p>
<p>Os cadros de persoal confeccionaranse cada ano, respectando os dereitos adquiridos dos traballadores que forman parte da empresa.</p>
<p>A empresa deberá confeccionar e mante-la escala do seu persoal cos seguintes datos de cada un dos traballadores:</p>
<p>a) Nome e apelidos.</p>
<p>b) Data de nacemento.</p>
<p>c) Data do ingreso do traballador na empresa.</p>
<p>d) Categoría profesional.</p>
<p>A dita escala deberase publicar nos taboleiros de anuncios da empresa antes do día 15 de febreiro ou dous meses despois do asinamento do presente convenio. O persoal poderá formula-las súas reclamacións contra a escala mediante escrito dirixido á empresa nun prazo de 20 días a partir da data da publicación. Cando se dea resolución expresa, esta deberá producirse dentro dun período igual de tempo. Contra o acordo desestimatorio, expresado ou tácito, quedará libre a vía xurisdiccional laboral.</p>
<p>Artigo 10º.-Contratación e descrición de funcións.</p>
<p>1. Cando por necesidades da empresa sexa preciso cubrir postos de traballo con persoal de novo ingreso, a dirección informará os representantes dos traballadores dos postos e das súas características.</p>
<p>2. Naqueles casos de nova contratación publicarase no taboleiro de anuncios e en tódolos servicios e establecerase un prazo de admisión de solicitudes de 5 días.</p>
<p>3. En todo caso, terán preferencia para o ingreso na empresa aqueles que desempeñasen nela traballos de carácter temporal.</p>
<p>4. Reconto: a actividade desenvolverase nas dependencias da empresa (sala de reconto) e consiste na</p>
<p>realización de tódalas tarefas necesarias para a desprecintaxe e precintaxe das huchas. O reconto e encartuchado das moedas que previamente foron recadadas dos teléfonos públicos. Igualmente consiste no tratamento dos datos obtidos, todo iso baixo a supervisión da empresa contratante.</p>
<p>5. Limpeza: consiste na realización de tódalas tarefas para efectua-la limpeza das cabinas, semicabinas, módulos, locutorios e calquera outro tipo de soporte telefónico de uso público existente ou que sexa instalado no futuro, utilizando os medios adecuados. Tamén referido ós mesmos soportes, consiste na realización das tarefas necesarias para a montaxe e desmontaxe da publicidade, así como a notificación das avarías e desperfectos. Para a realización desta tarefa utilizarase un vehículo facilitado pola empresa.</p>
<p>6. Recadación: consiste na realización das tarefas necesarias para efectua-la extracción da hucha ou excepcionalmente o metálico existente no interior dos teléfonos públicos, calquera que sexa o soporte no que se atopen, así como realiza-las probas de funcionamento e detención de avarías. Para a realización desta tarefa utilizarase un vehículo facilitado pola empresa.</p>
<p>7. Reparacións: substitución de microteléfonos, desatranco de moedas e a limpeza das placas selectores de moedas, mentres o dispoña Cabitel. Para a realización desta tarefa utilizarase un vehículo facilitado pola empresa.</p>
<p>8. Mantemento: consiste na realización de reparacións nos mobles de cabinas, módulos telefónicos, locutorios e calquera tipo de soporte de uso público, existente ou que sexa instalado no futuro. Reparacións en pechaduras e dispositivos de seguridade instalados no anterior do teléfono de uso público. A revisión, conexión e reparación da iluminación nos soportes dos teléfonos públicos. Para o desprazamento utilizarase un vehículo facilitado pola empresa.</p>
<p>Artigo 11º.-Xornada laboral.</p>
<p>Establecerase unha xornada laboral de 38 horas e media semanais, coa seguinte distribución:</p>
<p>1. Do 1 de outubro ó 30 de abril, xornada continuada de luns a venres, os sábados traballará o 50% do persoal en activo.</p>
<p>2. Do 1 de maio ó 30 de setembro, de luns a sábado, todo o persoal en xornada continuada.</p>
<p>3. Esta xornada entrará en vigor unha vez que cada provincia elabore un plan de traballo para levalo a cabo, que se plasma nos respectivos calendarios.</p>
<p>Artigo 12º.-Descanso diario.</p>
<p>O traballador terá dereito a desfrutar dun descanso de 20 minutos para toma-lo bocadillo dentro da súa xornada diaria, que se computará como tempo efectivo para tódolos efectos.</p>
<p>Artigo 13º.-Prolongación da xornada: horas extraordinarias.</p>
<p>1. Terán a consideración de horas extraordinarias as que excedan da xornada completa establecida.</p>
<p>2. Os traballadores serán libres de aceptaren ou denegaren a realización de horas extras, agás nos casos específicos regulados pola lexislación laboral, establecéndose para tal fin rotación entre voluntarios.</p>
<p>3. Terán a consideración de horas extras estructurais, aquelas que se efectúen para as montaxes e desmontaxes de campañas publicitarias para cumpri-los prazos establecidos por Cabitel.</p>
<p>4. As horas extraordinarias serán retribuídas a razón de 1.602 ptas. cada unha.</p>
<p>5. Os representantes dos traballadores asinarán as horas estructurais que se realicen.</p>
<p>6. As horas extras incluiranse en nómina, no apartado correspondente a horas extras.</p>
<p>7. As horas extraordinarias poderanse acumular durante todo o ano ou cambiar por días libres sempre de común acordo entre traballador e empresa, desfrutando ata o día 31 de maio as acumuladas desde o 1 de xaneiro a 31 de maio. As realizadas desde o 1 de xuño a 30 de setembro desfrutaranse desde o 1 de outubro a 31 de decembro.</p>
<p>-Cada 5 horas extras traballadas suporá un día libre.</p>
<p>Artigo 14º.-Vacacións.</p>
<p>O persoal afectado polo presente convenio desfrutará de 30 días naturais de vacacións, nos meses de xuño, xullo, agosto e setembro. O inicio das vacacións será sempre en día laborable, que non sexa nin sábado, domingo, festivo, día de descanso ou véspera del.</p>
<p>As vacacións retribuiranse na súa totalidade en tódolos conceptos salariais.</p>
<p>O persoal que desfrute as vacacións nos meses de outubro a maio, ámbolos dous inclusive, recibirá da empresa unha bolsa de composición de 14.000 ptas.</p>
<p>Artigo 15º.-Traballo en días festivos.</p>
<p>1. Cando por razóns do servicio cumpra realizar rutas de recadación en días festivos, a empresa exporá un impreso de inscrición no que debe indica-lo día festivo de traballo e mailo número de rutas previsto.</p>
<p>a) Todos aqueles traballadores que desexen traballar no dito día, deberán inscribirse no citado impreso.</p>
<p>b) As rutas de recadación dos ditas días nunca superarán a xornada establecida de traballo.</p>
<p>c) Os festivos así traballados retribuiranse en nómina, baixo o concepto de complemento de traballo festivo ou denominación similar claramente identificable.</p>
<p>2. A retribución do dito día será por rutas establecidas a razón do que pague Cabitel por cada plus á empresa concesionaria ou, se é o caso, por dous días de libranza, logo do pacto entre traballador e empresa.</p>
<p>3. No caso de non existir voluntarios, tendo en conta que a prestación do servicio é inaplazable e obrigatoria, de común acordo entre a empresa e representantes dos traballadores establecerase un sistema que garanta a prestación do servicio.</p>
<p>Artigo 16º.- Conceptos retributivos.</p>
<p>As retribucións dos traballadores afectados no presente convenio compensaranse como básicas e como complementarias.</p>
<p>1. Serán básicas:</p>
<p>Salario base: as retribucións correspondentes ás distintas categorías.do persoal afectado por este convenio fixaranse do xeito seguinte:</p>
<p>Para o período entre o 1-1-1997 ó 31-12-1997 manteranse os salarios do ano 1996 que se fixan na táboa</p>
<p>anexa e para o período comprendido entre o 1-1-1998 ó 31-12-1998 incrementaranse tódolos conceptos salariais nun 4% sobre os salarios do 96.</p>
<p>2. Serán complementarias:</p>
<p>a) Antigüidade: é o complemento persoal que recibe o traballador en razón do tempo traballado de servicios na empresa, calculados en trienios, considerándose como tempo traballado os servicios prestados durante o período de proba. Cada trienio será do 5% calculado sobre o salario base. O seu aboamento ó traballador comezará a partir do mes no que se cumpran os tres anos.</p>
<p>b) Plus de transporte ou locomoción: os traballadores afectados por este convenio percibirán por este concepto a cantidade de 10.502 ptas. mensuais. Por cada día de ausencia no traballo descontarase a cantidade de 407 ptas., non considerándose como ausencia para estes efectos o descanso semanal ó que ten dereito nin as vacacións. Este plus aboarase á pro rata do tempo traballado.</p>
<p>c) Plus de asistencia: co mesmo criterio do plus de transporte en tódolos seus conceptos percibirase por este concepto a cantidade de 8.422 ptas. Por cada día de ausencia e co mesmo criterio que no plus de transporte descontarase a cantidade de 326 ptas. Este plus aboarase a pro rateado segundo o tempo traballado.</p>
<p>d) Prima de producción: ó igual cós outros pluses, percibirase por este concepto a cantidade de 15.620 ptas. Este plus, así como a antigüidade, pagaranse nas tres pagas extraordinarias establecidas no presente convenio.</p>
<p>e) Axuda de custo e desprazamentos: sempre que o traballador exceda nunha hora trinta minutos de saída, terá dereito a xantar onde se atope, retribuíndoselle a factura do xantar.</p>
<p>f) Plus por reparación da parte superior do teléfono público: aboarase a mensualidades vencidas, a razón do 50% do total da facturación mensual que a empresa perciba polo traballo en cada unha das provincias. En cada provincia, este plus (50%) repartirase entre os traballadores mensualmente, e a partes iguais a cada un deles. No caso de ausencia ó traballo por baixa IT, sen hospitalización, descontarase a parte proporcional que corresponda por día.</p>
<p>Non se terán en conta para o desconto: vacacións anuais e permisos retribuídos.</p>
<p>Artigo 17º.-Pagas extraordinarias.</p>
<p>-Paga extra de marzo, aboable do 10 ó 15 de marzo.</p>
<p>-Paga extra de verán, aboable de 10 ó 15 de xullo.</p>
<p>-Paga extra do Nadal, aboable do 10 ó 15 de decembro.</p>
<p>Na contía das pagas extras serán incluídos os conceptos de salario base máis producción e máis antigüidade, segundo as táboas salariais anexas, e aboaranse sempre completas (30 días), independentemente de que o traballador estivese en situación de incapacidade temporal durante o período de devengo de cada unha delas.</p>
<p>Artigo 18º.-Cobro de salarios.</p>
<p>O cobro de salarios efectuarase por meses completos e vencidos.</p>
<p>Todo traballador terá dereito a percibi-los anticipos a conta do seu salario sen que poida exceder do 90% do importe devengado.</p>
<p>Artigo 19º.-Melloras sociais.</p>
<p>A empresa disporá dun fondo para préstamos ó persoal sen devengar xuros, para un caso de necesidade.</p>
<p>Artigo 20º.-Seguro de vida.</p>
<p>Tódolos traballadores comprendidos neste convenio terán un seguro de vida que está estipulado da seguinte forma:</p>
<p>En caso de morte: 2.000.000 de ptas.</p>
<p>En caso de invalidez: 3.000.000 de ptas.</p>
<p>Este seguro cubrirá as 24 horas do día e se o accidente ou defunción ocorresen en Galicia en xornada de traballo, terían unha axuda de 1.000.000 de ptas.</p>
<p>Artigo 21º.-Licencias.</p>
<p>1. Tódolos traballadores afectados polo presente convenio terán dereito a licencias retribuídas nas seguintes continxencias e coa seguinte duración:</p>
<p>-Por matrimonio do traballador: 16 días naturais.</p>
<p>-Por matrimonio de fillos ou irmáns: 1 día natural.</p>
<p>-Por parto da esposa ou cohabitante: 5 días naturais.</p>
<p>-Por falecemento ou enfermidade grave de esposa ou cohabitante: 5 días naturais.</p>
<p>-Por falecemento ou enfermidade grave de fillos e fillos políticos: 4 días naturais.</p>
<p>-Por falecemento ou enfermidade grave de pais, avós, irmáns, netos directos ou políticos do traballador: 3 días naturais.</p>
<p>-Por cambio de enderezo: 2 días naturais.</p>
<p>-Por falecemento de tíos directos ou políticos: 1 día natural.</p>
<p>Se o falecemento ou enfermidade grave dos parentes se producise fóra da praza serían 5 días naturais.</p>
<p>2. Igualmente, o traballador, solicitándoo con 8 días de antelación, terá dereito a dispor de 5 días de licencia non retribuída. Estes días serán continuados.</p>
<p>3. A empresa facilitará permiso retribuído polo tempo indispensable para a renovación do carné de conducir, DNI, ou calquera necesidade de arranxar asuntos persoais xustificables, e igualmente para exames.</p>
<p>Artigo 22º.-Excedencias especiais con dereito o posto de traballo.</p>
<p>-Por servicio militar.</p>
<p>-Por nomeamento de cargos públicos ou sindicais.</p>
<p>-Por coidado de fillos menores de tres anos.</p>
<p>-No suposto caso de detención por un accidente de circulación, o operario debido poderá solicita-lo seu pase a reserva do posto de traballo e nas mesmas condicións que se se tratase de excedencia obrigatoria.</p>
<p>Os traballadores con antigüidade superior a tres anos terán dereito a que se lles conceda ata un ano de excedencia con reingreso automático con aviso previo de tres meses de antelación.</p>
<p>Artigo 23º.-Baixas por hospitalización ou accidente.</p>
<p>a) No caso dun traballador que se atope en situación de IT derivada de accidente de traballo, a empresa</p>
<p>completará a prestación económica ata alcanza-lo 100% do seu salario e mentres dure a dita situación.</p>
<p>b) En situación de IT e sempre que exista hospitalización e convalecencia, a empresa completará a prestación económica ata o 100% do seu salario mentres dure a hospitalización que se estenderá a ó período de convalecencia con unha duración máxima de 90 días naturais.</p>
<p>Artigo 24º.-Retirada do permiso de conducir.</p>
<p>No suposto caso de que a un traballador que precise o permiso de conducir para a prestación do seu traballo lle fose suspendido o uso del, en primeiro lugar desfrutará das súas vacacións anuais correspondentes e se, rematadas estas, continuase na mesma circunstancia, será destinado a outra sección onde non sexa necesario a posesión do permiso de conducir, reincorporándose ó seu posto ó serlle devolto.</p>
<p>Artigo 25º.-Traslados de persoal.</p>
<p>O persoal non pode ser trasladado dunha provincia na que preste os seus servicios a outra distinta, salvo pacto coa empresa.</p>
<p>Os traslados de persoal que impliquen cambio de enderezo, poderán ser por petición do traballador mediante permuta. Tamén neste caso será necesario o acordo entre a empresa e traballador.</p>
<p>Artigo 26º.-Subrogación do persoal.</p>
<p>Co obxecto de contribuír e garanti-lo principio da estabilidade no emprego; a absorción do persoal que se sucedan, mediante calquera modalidade contractual, na totalidade ou parcial da actividade regulada no ámbito funcional do presente convenio, levarase a cabo nos termos indicados no presente artigo e seguintes.</p>
<p>No sucesivo, o termo contrata engloba con carácter xenérico, calquera modalidade de contratación, tanto pública como privada e identifica un concreto servicio ou actividade parcial ou total que pasa ser desempeñada por unha determinada empresa, sociedade, organismo público ou outro tipo de entidade o persoa física, sexa calquera a forma xurídica que adopten.</p>
<p>-En tódolos supostos de finalización, perda, rescisión, cesión, rescate ou revisión dunha contrata, así como ó respecto de calquera outra figura ou modalidade que supoña a substitución entre entidades, persoas físicas ou xurídicas que leven a cabo actividade da cal se trata, os traballadores da empresa saínte pasarán a adscribirse na nova empresa ou entidade pública que vaia desenvolve-lo servicio, respectando esta os dereitos e obrigas que se desfruten na empresa substituída.</p>
<p>Producirase a mencionada subrogación de persoal, sempre que se dera algún dos seguintes supostos:</p>
<p>1. Traballadores en activo, que realicen o seu traballo na contrata cunha antigüidade mínima dos catro últimos meses anteriores á finalización efectiva do servicio, sexa cal fora a modalidade do seu contrato de traballo, con independencia de que, con anterioridade ó citado período de catro meses, traballase noutra outra contrata.</p>
<p>2. Traballadores, con dereito á reserva do posto de traballo, que no momento da finalización efectiva da contrata, teñan antigüidade mínima de catro meses nela e se encontraran enfermos; accidentados, en excedencia, vacacións, permiso, descanso maternal, servicio militar ou situacións análogas.</p>
<p>3. Traballadores con contrato de interinidade, que substitúan a algún dos traballadores mencionados no apartado segundo, con independencia da súa antigüidade e mentres dure o seu contrato.</p>
<p>4. Traballadores de novo ingreso que por esixencias do cliente se incorporaran á contrata de servicios, como consecuencia da ampliación que perdurara na seguinte contrata, aínda que leven os catro meses de antigüidade.</p>
<p>5. Traballadores que substitúan a outros que se xubilen habendo cumpridos os 64 anos, dentro dos últimos meses anteriores á finalización efectiva da contrata, e teñan unha antigüidade mínima neles dos catro meses anteriores á xubilación, en virtude do R.D. 1194/1985, do 7 de xullo.</p>
<p>Tódolos supostos anteriormente recollidos, deberán ser acreditados fidedigna e documentalmente pola empresa ou entidade pública saínte á entrante, mediante os documentos que se detallan no artigo 13 do convenio estatal do sector, e no prazo de dez días hábiles contados desde o momento no que, ben a empresa entrante ou saínte, lle comunique fidedignamente a outra empresa o cambio na prestación do servicio.</p>
<p>Os traballadores que no desfrutaran das súas vacacións regulamentarias ó producirse a subrogación, desfrutaranas coa nova adxudicataria do servicio, que só aboará a parte proporcional do período que a ela lle corresponda, xa que o aboamento doutro período corresponde, ó anterior adxudicatario, deberá efectualo na correspondente liquidación.</p>
<p>A aplicación deste artigo será de obrigado cumprimento para as partes que vincula: empresa ou entidade pública ou privada cesante, sucesor na actividade e traballador.</p>
<p>Artigo 27º.-Control e supervisión.</p>
<p>Só poderán realizar rexistros sobre a persoa do traballador, nos seus armarios e efectos particulares, cando sexan necesarios para a protección do patrimonio empresarial e dos demais traballadores dentro do centro de traballo e en horas de traballo. Na súa realización respectarase ó máximo a dignidade do traballador e contarase coa asistencia dun representante legal dos traballadores.</p>
<p>Artigo 28º.-Dereitos sindicais.</p>
<p>a) A empresa recoñece os representantes dos traballadores elixidos libre e democraticamente segundo a normativa vixente.</p>
<p>b) A empresa comunicaralles ós representantes dos traballadores no prazo mínimo de 48 horas de antelación, o concernente a cesamentos, despedimentos, sancións e modificacións de traballo, etc.</p>
<p>c) Os representantes dos traballadores disporán dun crédito de 20 horas mensuais para o exercicio das súas funcións.</p>
<p>Artigo 29º.-Seguridade e hixiene.</p>
<p>Será obxectivo máximo tanto da dirección da empresa como dos traballadores, logra-la preservación da saúde e a prevención dos accidentes laborais.</p>
<p>a) Todo o persoal deberá someterse a unha revisión médica anual por conta da empresa e dentro da xornada laboral. En casos de traballadores de máis de 50 anos, se os servicios médicos o consideran oportuno, poderán ser sometidos a un exame cardiovascular.</p>
<p>b) En todo centro de traballo se disporá dunha caixa de urxencias debidamente provista.</p>
<p>c) Os vestiarios deberán dispoñer de armario individual, ducha e lavabos, auga potable e xabón, toallas, papel hixiénico. A empresa deberá coidar da súa hixiene.</p>
<p>Artigo 30º.-Uniformes.</p>
<p>A empresa facilitaralle a cada traballador o correspondente uniforme segundo os modelos homologados para a actividade.</p>
<p>A empresa consultará cos traballadores a calidade da peza co obxecto de poder elixi-las máis adecuadas.</p>
<p>A entrega dos uniformes será:</p>
<p>Temporada de verán, do 1 ó 15 de maio.</p>
<p>Temporada de inverno, do 1 ó 15 de outubro.</p>
<p>Composición do uniforme:</p>
<p>Temporada de verán: 2 pantalóns, 2 camisas de manga curta e o calzado correspondente.</p>
<p>Temporada de inverno: 2 pantalóns de inverno, 2 camisas de manga longa, 1 cazadora, 1 anorak de tres cuartos cada 2 anos e o calzado correspondente.</p>
<p>Artigo 31º.-Vehículos.</p>
<p>Os vehículos adscritos ás rutas da provincia disporán de faros en condicións para a néboa.</p>
<p>Os vehículos deberán ser revisados con periocidade para que estean en boas condicións de saír á estrada.</p>
<p>En todo o non regulado neste artigo aplicarase o vixente xa disposto na normativa da materia.</p>
<p>Os traballadores antes do inicio da ruta comprobarán que os vehículos se atopen en orde de marcha.</p>
<p>Artigo 32º.-Lexislación supletoria.</p>
<p>En todo aquilo que non fora pactado neste convenio e que afecte as relacións laborais y económicas, haberá que aterse ó disposto no ET.</p>
<p>Artigo 33º.-Empresas de traballo temporal.</p>
<p>Soamente se poderán contratar traballadores de ETT. para as seguintes cuestións e polo tempo que se determine.</p>
<p>1º Para cubrir un posto con dereito a reserva, polo tempo necesario.</p>
<p>2º Por incrementos de producción por un máximo de 2 meses.</p>
<p>3º Para a selección dun posto, por un máximo dun mes.</p>
<p>Estes traballadores terán os mesmos dereitos e percepcións cós traballadores rexidos por este convenio, en tódalas cuestións.</p>
<p>Entregaránselle ó comité de empresa ou delegado de persoal os contratos de posta á disposición.</p>
<p>Non poderán estar contratados a través das ETT, un máximo do 5% do cadro de persoal fixo da empresa usuaria.</p>
<p>Cláusula adicional.</p>
<p>As partes lexitimadas recoñecen como norma de rango superior o convenio colectivo de ámbito estatal do sector de mantemento de cabinas, soportes e teléfonos de uso público, o cal foi asinado en Madrid o 24 de xuño</p>
<p>de 1997 e publicado no BOE nº 195 con data do 15 de agosto de 1997.</p>
<p>Adscríbense na totalidade dos seus artigos sen prexuízo do disposto no artigo 3 do presente convenio en canto a melloras e táboas salariais.</p>
<p>ANEXO</p>
<p>TÁBOA SALARIAL ANO 1998</p>
<p>Grupo A (mandos):</p>
<p>a) Encargado provincial, xefe de servicio: 183.335 ptas.</p>
<p>b) Encargado de zona: 134.595 ptas.</p>
<p>c) Responsable de equipo: 134.125 ptas.</p>
<p>Grupo B (subgrupo de reconto):</p>
<p>a) Oficial reconto: 131.175 ptas.</p>
<p>b) Auxiliar reconto: 130.300 ptas.</p>
<p>Subgrupo de recadación e limpeza:</p>
<p>a) Conductor-limpador-recadador: 131.175 ptas.</p>
<p>b) Limpador: 130.300 ptas.</p>
<p>Subgrupo de mantemento:</p>
<p>a) Oficial mecánico, cerralleiro ou electricista: 131.175 ptas.</p>
<p>b) Aprendiz: 84.875 ptas.</p>

