---
date: '1998-06-26'
id: DF9A
page: 7
number: 122
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 27 de maio de 1998 pola que se convocan axudas económicas para as
  corporacións locais que sexan titulares de escolas-fogar e se regula o seu
  outorgamento no presente exercicio económico.
range: Orde
url: 'https://www.xunta.gal/dog/Publicados/1998/19980626/AnuncioDF9A_gl.html'
---
<p>A Lei orgánica 8/1985, do 3 de xullo, reguladora do dereito á educación, establece no seu artigo 1</p>
<p>o dereito de tódolos españois a recibiren unha educación básica e accederen a niveis superiores de educación.</p>
<p>Nesta liña, a Lei orgánica 1/1990, do 3 de outubro, de ordenación xeral do sistema educativo, dispón que a política educativa reforzará a acción do sistema educativo coa finalidade de evita-las desigualdades derivadas dos factores sociais, económicos, culturais, xeográficos, étnicos ou doutra índole.</p>
<p>Pola súa parte, o Decreto 2240/1965, do 7 de xullo, regulou a creación das escolas-fogar como centros destinados á educación en réxime de internado de nenos residentes en zonas de poboación ultradiseminada, tendo como finalidade a de conseguir unha maior igualdade de oportunidades no ensino.</p>
<p>De acordo coa lexislación das corporacións locais, os concellos teñen entre as súas finalidades a de contribuír e cooperar á mellora educativa e cultural. Neste contexto determinados concellos son titulares de escolas-fogar, polo que se considere necesario que a Administración educativa conceda axudas económicas ás ditas corporacións coa finalidade de contribuír ó seu funcionamento e á mellora dos servicios que veñen prestando.</p>
<p>En consecuencia, esta consellería,</p>
<p>DISPÓN:</p>
<p>Primeiro.-Finalidade.</p>
<p>Esta orde ten por finalidade convocar axudas económicas para as corporacións locais que sexan titulares de escolas-fogar no ámbito da Comunidade Autónoma de Galicia, e regula-lo seu procedemento e condicións de outorgamento no presente exercicio económico.</p>
<p>Segundo.-Importe.</p>
<p>Estas axudas serán con cargo á partida orzamentaria 07.03.221A.460.0 da Dirección Xeral de Centros e Inspección Educativa e non superarán o importe de 6.000.000 de pesetas.</p>
<p>Terceiro.-Solicitudes, prazos e documentación.</p>
<p>1. As solicitudes serán presentadas polos representantes das corporacións locais nas delegacións provinciais de Educación e Ordenación Universitaria e irán dirixidas ó director xeral de Centros e Inspección Educativa, segundo o modelo de instancia que figura como anexo desta orde, ou por calquera dos medios previstos no artigo 38.4º da Lei 30/1992, de réxime xurídico das administracións públicas e do procedemento administrativo común.</p>
<p>2. O prazo de presentación de instancias é dun mes, contado desde a entrada en vigor desta orde.</p>
<p>3. As solicitudes acompañaranse da seguinte documentación:</p>
<p>A) Memoria das características demográficas, socio-económicas e xeográficas do contorno.</p>
<p>B) Exposición razoada dos motivos xeradores da necesidade da axuda e actividades para as que se solicita.</p>
<p>C) Número de alumnos residentes internos na escola-fogar, separados por niveis e sinalando o número e núcleos de poboación de procedencia, así como a situación con respecto ós centros educativos máis próximos. Estes datos referiranse ó curso escolar 1996-1997.</p>
<p>D) Fotocopia do CIF.</p>
<p>E) Certificación bancaria (orixinal) a nome do solicitante na que conste a c/c na que se ingresará o importe da axuda, se é o caso.</p>
<p>F) Declaración de que reciben, ou non, axudas doutras entidades para o mesmo fin.</p>
<p>Cuarto.-Informe.</p>
<p>As delegacións provinciais da Consellería de Educación e Ordenación Universitaria verificarán que as solicitudes aportan a documentación esixida, solicitarán informe da Inspección de Educación e remitirán as solicitudes xunto co dito informe á Dirección Xeral de Centros e Inspección Educativa.</p>
<p>Quinto.-Selección.</p>
<p>1. Rematado o prazo de solicitudes, a Dirección Xeral de Centros e Inspección Educativa avaliará as solicitudes e efectuará a correspondente proposta de concesión de axudas e procederá, de se-lo caso, a dar vista do expediente ós solicitantes para que poidan alega-lo que consideren procedente no seu dereito.</p>
<p>2. A preselección será realizada por unha comisión de avaliación composta polos seguintes membros:</p>
<p>-Presidente: o director xeral de Centros e Inspección Educativa ou persoa en quen delegue.</p>
<p>-Vocais: o subdirector xeral de Centros.</p>
<p>Un inspector/a-xefe da Inspección Educativa.</p>
<p>O xefe do Servicio de Centros.</p>
<p>O xefe do Servicio de Xestión de Programas Educativos.</p>
<p>-Secretario: un funcionario designado pola dirección xeral, con voz pero sen voto.</p>
<p>3. Os criterios prioritarios para a concesión das axudas que se terán en conta son os seguintes:</p>
<p>-Atención ós concellos de menos poboación.</p>
<p>-Distancia do domicilio do alumnado ó centro educativo máis próximo.</p>
<p>-Atención ó maior número de residentes na escola-fogar.</p>
<p>-Número de alumnos procedentes doutros concellos.</p>
<p>-Existencia doutros centros semellantes no contorno.</p>
<p>-Zona de influencia.</p>
<p>Sexto.-Resolución da convocatoria.</p>
<p>A resolución que proceda por parte do conselleiro será publicada no Diario Oficial de Galicia. No caso de resultar denegatoria será motivada e notificaráselles ós interesados. Esta resolución esgotará a vía administrativa e poderá ser obxecto de recurso ante a xurisdicción do contencioso-administrativo.</p>
<p>Sétimo.-As axudas concedidas serán aboadas mediante un pagamento parcial, a conta da liquidación, por un importe máximo do 75% da axuda concedida, sempre que o beneficiario xustifique, con certificación do secretario co visto e prace do alcalde, os gastos realizados, con anterioridade ó 31 de xullo de 1998.</p>
<p>O libramento restante aboarase unha vez que o beneficiario presente, antes do 30 de setembro, a completa xustificación, do mesmo xeito que se indica no parágrafo anterior.</p>
<p>Oitavo.-Facúltase a Dirección Xeral de Centros e Inspección Educativa para dicta-las resolucións necesarias para o desenvolvemento desta orde.</p>
<p>Noveno.-Entrada en vigor.</p>
<p>Esta orde producirá efectos desde o día seguinte ó da súa publicación no DOG.</p>
<p>Santiago de Compostela, 27 de maio de 1998.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>5752</p>

