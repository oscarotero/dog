---
date: '1998-06-26'
id: DFA6
page: 7
number: 122
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 184/1998, do 11 de xuño, polo que se declara a urxente ocupación, para
  efectos de expropiación forzosa, pola Deputación Provincial de Ourense, dos
  bens e dereitos necesarios para a realización das obras do proxecto de estrada
  Bande-Lobeira-Entrimo-fronteira de Portugal, número 7/INT/1996.
range: Decreto
url: 'https://www.xunta.gal/dog/Publicados/1998/19980626/AnuncioDFA6_gl.html'
---
<p>A Deputación Provincial de Ourense, en sesión celebrada o día 30 de xaneiro de 1998, aprobou o proxecto de estrada Bande-Lobeira-Entrimo-fronteira de Portugal, nº 7/INT/1996 e na mesma sesión acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa. A deputación remitiu a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais do día 21 de maio de 1998.</p>
<p>Os bens nos que se concreta a declaración de urxente ocupación están determinados no expediente que se someteu á información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día 28 de maio de 1998.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque o tramo no que están os predios que se expropian está situado entre outros dous xa acondicionados con cargo a outros plans, constituíndo un punto de descontinuidade perigoso que pode dar lugar a accidentes por tratarse dunha vía de elevada intensidade de tráfico ó se-la entrada principal á capitalidade do Concello de Lobeira.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, e por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia, na súa reunión do día once de xuño de mil novecentos noventa e oito,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, pola Deputación Provincial de Ourense para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de estrada Bande - Lobeira - Entrimo - fronteira de Portugal, nº 7/INT/1996.</p>
<p>Santiago de Compostela, once de xuño de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Jesús C. Palmou Lorenzo</p>
<p>Conselleiro de Xustiza, Interior e Relacións Laborais</p>
<p>5757</p>

