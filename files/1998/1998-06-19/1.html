---
date: '1998-06-19'
id: DA16
page: 6
number: 117
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 9 de xuño de 1998 pola que se regula a autorización de establecemento
  e cambio de base de buques pesqueiros.
range: Orde
url: 'https://www.xunta.gal/dog/Publicados/1998/19980619/AnuncioDA16_gl.html'
---
<p>O Real decreto 1838/1997, do 5 de decembro, polo que se regula o inicio da actividade pesqueira e os establecementos e cambios de base de buques pesqueiros, establece no seu artigo 4.2º, que o establecemento do porto base dos buques pesqueiros será fixado pola Comunidade Autónoma na que o dito porto estea localizado. Por outra parte, o artigo 5.1º establece que os cambios de base entre portos da mesma Comunidade Autónoma serán autorizados polo órgano competente dela.</p>
<p>Co fin de evita-la saturación nalgúns portos e, por outra parte, un excesivo aumento do esforzo pesqueiro en determinadas zonas, faise necesario dicta-la norma reguladora dos ditos cambios.</p>
<p>Por todo o anterior,</p>
<p>DISPOÑO:</p>
<p>Artigo 1º.-Ámbito de aplicación.</p>
<p>A presente orde é de aplicación:</p>
<p>a) Ós buques pesqueiros en construcción que soliciten o establecemento do seu porto base nalgún dos portos localizados na Comunidade Autónoma de Galicia.</p>
<p>b) Ós buques pesqueiros que teñan o seu porto base nalgún dos portos da Comunidade Autónoma de Galicia, inscritos no censo da Flota Pesqueira Operativa e no Rexistro de Buques de Galicia, e soliciten o cambio do seu porto base a outro localizado na Comunidade Autónoma.</p>
<p>Artigo 2º.-Establecemento do porto base.</p>
<p>O organismo competente para fixa-lo establecemento do porto base será a correspondente Delegación Territorial da Consellería de Pesca, Marisqueo e Acuicultura.</p>
<p>Artigo 3º.-Procedemento para o establecemento do porto base.</p>
<p>1. Unha vez autorizada a construcción dun buque pesqueiro, o armador solicitará, de acordo co modelo do anexo I, a fixación de establecemento de porto base. Á solicitude unirase a seguinte documentación:</p>
<p>a) Copia compulsada da folla de asento.</p>
<p>b) Informe da confraría á que pertenza o dito porto, no que se asegure que existen posibilidades de comercialización e prestación de servicios.</p>
<p>c) Informe da Capitanía Marítima no que se asegure que as características e particularidades do porto posibilitan o seu establecemento como base.</p>
<p>d) Impreso de autoliquidación de taxas administrativas por tramitación.</p>
<p>2. Unha vez analizada a documentación, e no caso de atoparse algún defecto, requirirase o armador para que no prazo de 10 días proceda a emendalo. Se non se produce esta emenda no prazo indicado, a solicitude arquivarase sen máis trámite.</p>
<p>Se a solicitude e a documentación reúnen os requisitos esixidos ou se producise a emenda dos defectos observados autorizarase o correspondente establecemento do porto base. A dita autorización comunicarase á Dirección General de Recursos Pesqueros da Secretaría General de Pesca Marítima.</p>
<p>3. A autorización só poderá denegarse por resolución motivada.</p>
<p>Artigo 4º.-Autorización de cambio de base.</p>
<p>1. Os cambios de base entre portos de distinta provincia serán autorizados polo director xeral de Recursos Mariños.</p>
<p>2. Os cambios de base entre portos dunha mesma provincia serán autorizados polo correspondente delegado territorial da Consellería de Pesca, Marisqueo e Acuicultura.</p>
<p>Artigo 5º.-Requisitos para a autorización de cambios de base.</p>
<p>Para seren autorizados os cambios de base deberán cumprirse os seguintes requisitos.</p>
<p>a) Que as características e particularidades do porto posibiliten o dito cambio.</p>
<p>b) Que existan posibilidades de comercialización e prestación de servicios.</p>
<p>c) Que non se contraveñan, se é o caso, as medidas específicas de contención do esforzo pesqueiro relativas ás augas de competencia da Comunidade Autónoma de Galicia.</p>
<p>Artigo 6º.-Procedemento para cambiar de porto base.</p>
<p>1. O armador presentará a solicitude correspondente, de acordo co modelo que figura no anexo II, xunto da seguinte documentación:</p>
<p>a) Informe da confraría do porto entrante no que constará, necesariamente, que existen posibilidades de comercialización e prestación de servicios.</p>
<p>b) Informe da Capitanía Marítima pertencente ó porto saínte, no que se faga constar que a embarcación está ó día nos certificados de:</p>
<p>- Seguridade.</p>
<p>- Balsas.</p>
<p>- Náutico.</p>
<p>- Navegabilidade.</p>
<p>- Radio.</p>
<p>c) Informe da Capitanía Marítima pertencente ó porto que se solicita como base, facendo constar</p>
<p>que as características e particularidades do porto posibilitan o dito cambio.</p>
<p>d) Copia compulsada da folla de asento actualizada.</p>
<p>e) Impreso de autoliquidación de taxas administrativas por tramitación.</p>
<p>2. A Dirección Xeral de Recursos Mariños ou a delegación territorial, se é o caso, analizará a solicitude e a documentación presentada. Se se atopa algún defecto requirirase o armador para que, nun prazo de 10 días, proceda á emenda das anomalías. Se non se produce a emenda no prazo indicado, procederase ó arquivo da solicitude sen máis trámite.</p>
<p>Se a solicitude e a documentación reúnen as condicións esixidas ou se produce a emenda dos defectos observados e se comproba o cumprimento dos requisitos do artigo 5 autorizarase o correspondente cambio de base.</p>
<p>3. Unha vez autorizado, comunicarase o dito acordo á Dirección Xeral de Recursos Pesqueros da Secretaría General de Pesca Marítima.</p>
<p>Artigo 7º.-Infraccións e sancións.</p>
<p>As infraccións ó disposto na presente orde serán sancionadas de acordo co establecido na Lei 6/1991, do 15 de maio, de infranccións en materia de protección dos recursos marítimo-pesqueiros.</p>
<p>Disposición derradeira</p>
<p>Facúltase o director xeral de Recursos Mariños para o desenvolvemento da presente orde, que entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 9 de xuño de 1998</p>
<p>Amancio Landín Jaráiz</p>
<p>Conselleiro de Pesca, Marisqueo e Acuicultura</p>
<p>ANEXO I</p>
<p>SOLICITUDE DE ESTABLECEMENTO DE PORTO BASE</p>
<p>D/Dªcon DNI</p>
<p>domicilio en, armador/a do pesqueiro</p>
<p>con matrícula e folio</p>
<p>detrb(G-T),</p>
<p>construído en 19..</p>
<p>SOLICITA:</p>
<p>Establece-lo porto base en</p>
<p>,de199.</p>
<p>Armador/a</p>
<p>Asdo:</p>
<p>Delegado/a Territorial da Consellería de Pesca, Marisqueo e Acuicultura en ...</p>
<p>ANEXO II</p>
<p>SOLICITUDE DE ESTABLECEMENTO DE PORTO BASE</p>
<p>D/Dªcon DNI</p>
<p>domicilio en, armador/a do pesqueiro</p>
<p>con matrícula e folio</p>
<p>detrb(G-T),</p>
<p>construído en 19..</p>
<p>SOLICITA:</p>
<p>Cambia-la súa base dea</p>
<p>,de199.</p>
<p>Armador/a</p>
<p>Asdo:</p>
<p>Director xeral de Recursos Mariños</p>
<p>Consellería de Pesca, Marisqueo e Acuicultura-Santiago de Compostela</p>
<p>ANEXO III</p>
<p>DOCUMENTACIÓN REQUIRIDA</p>
<p>1. Informe favorable da confraría saínte.</p>
<p>2. Informe favorable da confraría entrante.</p>
<p>3. Certificado de Capitanía Marítima pertencente ó porto saínte, no que se faga constar que a embarcación está ó día nos certificados de: seguridade, balsas, náutico, navegabilidade, radio.</p>
<p>4. Copia compulsada da folla de asento actualizada.</p>
<p>5. Impreso de autoliquidación de taxas administrativas por tramitación.</p>
<p>5811</p>

