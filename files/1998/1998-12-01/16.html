---
date: '1998-12-01'
id: F9DA
page: 12
number: 233
agency: ESCOLA GALEGA DE ADMINISTRACIÓN PÚBLICA
section: III. OUTRAS DISPOSICIÓNS
title: >-
  Resolución do 23 de novembro de 1998 pola que se convoca un seminario
  galego-luso sobre Administración local en Galicia e no norte de Portugal.
range: Resolución
url: 'https://www.xunta.gal/dog/Publicados/1998/19981201/AnuncioF9DA_gl.html'
---
<p>A EGAP, dentro do programa operacional europeo Interreg-II para 1998, organiza un seminario galego-luso sobre Administración local en Galicia e no norte de Portugal.</p>
<p>Colaboran nesta actividade, co patrocinio da Comunidade de Traballo Galicia-Norte de Portugal, as seguintes institucións:</p>
<p>-A Dirección Xeral de Xustiza e Administración local da Xunta de Galicia.</p>
<p>-A Direcçao Regional de Administraçao Autárquica do Norte de Portugal.</p>
<p>-O Instituto de Gestao e Administraçao Pública de Porto.</p>
<p>1. Obxectivos.</p>
<p>A través dun estudio comparado da normativa aplicable ó respecto en ámbolos dous territorios transfronteirizos, reflexionar, contrastar e debater verbo do tratamento das cuestións máis sobresalientes sobre a Administración local en Galicia e no norte de Portugal.</p>
<p>2. Contido.</p>
<p>Trataranse estes temas:</p>
<p>-O papel do ámbito rexional en relación cos concellos.</p>
<p>-Caracterización do marco xurídico-financeiro da Administración local.</p>
<p>-Recursos humanos e formación na Administración rexional e local.</p>
<p>-A avaliación do traballo e do rendemento.</p>
<p>-A xestión dos servicios públicos locais.</p>
<p>-Perspectivas de futuro para a Administración local.</p>
<p>3. Destinatarios.</p>
<p>Persoal ó servicio de calquera das administracións públicas galegas e portuguesas e interesados en xeral.</p>
<p>4. Desenvolvemento.</p>
<p>-Horario: mañá e tarde.</p>
<p>-Lugar e datas: o seminario convocado terá lugar no salón de actos da Escola Galega de Administración Pública (polígono das Fontiñas, Rúa de Madrid, 2-4, en Santiago de Compostela), os días 10 e 11 de decembro de 1998.</p>
<p>5. Inscrición.</p>
<p>-Prazo: remata o mércores, día 9 de decembro de 1998.</p>
<p>-Tramitación de solicitudes: as solicitudes irán dirixidas ó director da Escola Galega de Administración Pública, polígono das Fontiñas, Rúa de Madrid, 2-4, 15707 Santiago de Compostela, segundo o modelo que figura como anexo a esta convocatoria, e presentaranse no rexistro xeral da EGAP, ou por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común. Admitiranse tamén inscricións por telefax: 981 54 63 37.</p>
<p>-Número de prazas: limitado á capacidade do local.</p>
<p>-Inscricións fóra de prazo: só se admitirán de quedaren baleiras, coa condición de que se cumpran os requisitos xerais antes indicados.</p>
<p>Para confirma-la súa posible admisión, os peticionarios poderán chamar por teléfono, a partir do día 9 de decembro, das 10 ás 14.45 horas, ós seguintes números: 981 54 62 39 ou 981 54 60 40.</p>
<p>6. Modificacións.</p>
<p>A EGAP reserva para si a facultade de interpretar e de resolve-las incidencias que puidesen xurdir no desenvolvemento do seminario, así como a de cancelalo, se o escaso número de solicitudes non xustificase a súa realización.</p>
<p>7. Certificado de asistencia.</p>
<p>Entregaráselles, ó remate deste seminario, a aquelas persoas inscritas que concorresen asiduamente ó mesmo, cando a súa asistencia sexa igual ou superior ó 85% das horas lectivas programadas, e expresarase, neste documento, a natureza da actividade e as datas da súa realización.</p>
<p>Santiago de Compostela, 23 de novembro de 1998.</p>
<p>Domingo Bello Janeiro</p>
<p>Director da Escola Galega de Administración</p>
<p>Pública</p>
<p>10469</p>

