---
date: '1998-07-13'
id: 1033A
page: 7
number: 133
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 9 de xuño de 1998, da Delegación Provincial de Lugo, pola que se
  dispón a inscrición no rexistro e publicación, no Diario Oficial de Galicia,
  do convenio colectivo de ámbito provincial para o persoal de limpeza da
  empresa Eurolimp, S.A., no Hospital Comarcal da Costa de Burela.
range: Resolución
url: 'https://www.xunta.gal/dog/Publicados/1998/19980713/Anuncio1033A_gl.html'
---
<p>Visto o texto do convenio colectivo para o persoal de limpeza da empresa Eurolimp, S.A., no Hospital Comarcal da Costa de Burela (Código 2700710), da provincia de Lugo, asinado o día 18 de marzo de 1998, pola representación da citada empresa e a dos seus traballadores, e de conformidade co disposto no artigo 90 apartados 2 e 3 do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, e no Real Decreto 1040/1981, do 22 de maio, sobre rexistro e depósito de convenios colectivos de traballo.</p>
<p>Esta delegación provincial,</p>
<p>ACORDA:</p>
<p>Primeiro.-Ordena-la inscrición do citado convenio colectivo no rexistro de convenios desta delegación, así como o seu depósito.</p>
<p>Segundo.-Remiti-lo texto do citado convenio á Dirección Xeral de Relacións Laborais da Xunta de Galicia.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Lugo, 9 de xuño de 1998.</p>
<p>José María Fernández Olea</p>
<p>Delegado provincial de Lugo</p>
<p>Convenio colectivo do persoal de limpeza do Hospital Costa de Burela</p>
<p>Artigo 1º.-Ambito funcional.</p>
<p>As estipulacións deste convenio serán de aplicación ó persoal de limpeza adscrito á empresa concesionaria do servicio, no centro de traballo Hospital da Costa de Burela.</p>
<p>Artigo 2º.-Ambito temporal, vixencia, duración e denuncia.</p>
<p>Con independencia da súa publicación no BOP, este convenio iniciará a súa vixencia o 1-1-1998 ata o 31-12-1998, podendo ser denunciado, para os efectos da súa negociación e revisión, no derradeiro mes do ano natural, seguindo vixente en tódolos seus contidos e sendo de plena aplicación ata que sexa substituído por outro convenio negociado entre as partes.</p>
<p>Artigo 3º.-Xornada, descansos e quendas.</p>
<p>A xornada será continuada en quendas de mañá, tarde ou noite, con trinta minutos de descanso en cada unha delas, contados como xornada efectiva para tódolos efectos. A xornada establécese cun</p>
<p>máximo de 40 horas semanais. O horario de traballo será establecido de común acordo entre a empresa e os/as representantes dos/das traballadores/traballadoras. O tempo de traballo computarase de modo que tanto ó comezo como ó final da xornada diaria o traballador/traballadora atópese no seu posto de traballo. Ó mesmo tempo, entre o final dunha xornada e o comezo da seguinte mediará un descanso de 12 horas.</p>
<p>As horas que en cómputo anual se traballen de máis serán retribuídas como extraordinarias. A hora de compensación de xornada desfrutarase os sábados, saíndo 1 hora antes en tódalas quendas.</p>
<p>Artigo 4º.-Vacacións.</p>
<p>O persoal afectado por este convenio terá dereito ó desfrute ininterrompido dun mes de vacacións retribuídas, no período comprendido entre o día 1-7-1998 e o 31-9-1998, sen que isto signifique que non se poida sacar fóra deste período, sempre que exista previo acordo entre a empresa e o traballador/traballadora que o solicite. Non suporá perda do dereito a vacacións os períodos de IT derivada de enfermidade ou accidente laboral, sempre que estes períodos non superen o ano natural de desfrute delas.</p>
<p>Artigo 5º.-Excedencias.</p>
<p>Todo/toda traballador/traballadora fixo/fixa, cunha antigüidade de polo menos un ano na empresa, terá dereito a que se lle recoñeza a posibilidade de situarse en excedencia voluntaria por un prazo non inferior a seis meses e non superior a cinco anos.</p>
<p>O traballador/traballadora excedente terá dereito á reserva do seu posto de traballo durante un período máximo de dous anos. A reincorporación na empresa terá que ser solicitada cun aviso previo de tres meses.</p>
<p>Artigo 6º.-Equiparación retributiva.</p>
<p>As retribucións do persoal de limpeza afectado por este convenio serán as mesmas que perciba o persoal do Sergas encadrado na categoría de pinche. As retribucións serán devengadas polo persoal polos mesmos conceptos e nas mesmas contías que o persoal do Sergas, a base de cotización á Seguridade Social será do 100% das retribucións. O incremento do 2,1% en tódolos conceptos retributivos desde o 1-1-1998 e aboándose os salarios atrasados con independencia da súa publicación no BOP no momento do asinamento do presente convenio.</p>
<p>Artigo 7º.-Antigüidade.</p>
<p>Os novos trienios que devengue o persoal serán polo valor equivalente ó grupo E do persoal do Sergas. As cantidades resultantes do devengo dos trienios anteriores á data sinalada agregaranse ás que perciba polos ditos conceptos cada traballador/traballadora nesa data, segundo o criterio de devengo de antigüidade que existía con anterioridade ó asinamento do presente convenio.</p>
<p>Artigo 8º.-Enfermidade, accidente e maternidade.</p>
<p>En caso de enfermidade común, accidente ou maternidade, a empresa incrementará as prestacións da Seguridade Social ou mutua de accidentes de traballo ata o cento por cento das retribucións dos traballadores/traballadoras. O periodos de IT non se terán en conta para os efectos de vacacións.</p>
<p>Artigo 9º.-Roupa de traballo.</p>
<p>Os traballadores/traballadoras serán provistos de roupa de traballo adecuada e regulamentaria: fundas e batas unha vez ó ano, o mesmo que zocos ou zapatillas, criterio que se establecerá de mutuo acordo entre as partes, en función das preferencias do persoal ou da idoneidade dun tipo ou outro de calzado.</p>
<p>Artigo 10º.-Embarazo.</p>
<p>As mulleres embarazadas terán dereito a seren cambidas de posto de traballo a outro máis acorde co seu estado, non estando na obriga, en ningún caso, desempeña-las súas funcións en lugares radiactivos, infecciosos ou perigosos para o seu embarazo. Durante este período as traballadoras terán dereito ó aboamento das prestacións económicas correspondentes, con cargo á Seguridade Social e complementadas ata o 100% do salario.</p>
<p>No suposto de parto, a suspensión terá unha duración de 16 semanas ininterrompidas ampliables por parto múltiple ata 18 semanas. O período de suspensión distribuirase a opción da interesada sempre que seis semanas sexan inmediatamente posteriores ó parto, podendo facer uso destas o pai para o coidado do fillo en caso de falecemento da nai.</p>
<p>Non obstante o anterior, no caso de que a nai e o pai traballen, aquela, ó iniciarse o período de descanso por maternidade, poderá optar porque o pai desfrute de ata catro das últimas semanas de suspensión, sempre que sexan ininterrompidas e ó final do citado período, salvo que no momento da súa efectividade a incorporación ó traballo da nai supoña risco para a súa saúde.</p>
<p>No suposto de adopción, se o fillo adoptado é menor de nove meses, a suspensión terá unha duración máxima de oito semanas contadas, á elección do traballador, ben a partir da decisión administrativa ou xudicial de acollemento, ben a partir da resolución xudicial pola que se constitúa a adopción. Se o fillo adoptado é maior de nove meses e menor de cinco anos, a suspensión terá unha duración máxima de seis semanas. No caso de que o pai e a nai traballen, só un deles poderá exercer este dereito.</p>
<p>Artigo 11º.-Nocturnidade.</p>
<p>O persoal que preste servicios en xornada nocturna percibirá un complemento salarial equivalente ó</p>
<p>complemento de atención continuada modalidade A, que perciba o persoal do Sergas encadrado no grupo E.</p>
<p>Artigo 12º.-Festivos.</p>
<p>1. Durante a vixencia do presente convenio cada domingo ou festivo traballado será retribuído nas mesmas condicións que teña establecido o Sergas para o persoal do grupo E, atención continúada, modalidade B.</p>
<p>2. Como acordo deste convenio recoñéceselle a todo o persoal da empresa o dereito a catro días de libre disposición retribuídos para tódolos efectos e na contía de tódolos pluses que figuren na táboa salarial anexa.</p>
<p>Para a aplicación destes permisos terase en conta o seguinte:</p>
<p>1. Pedilos coa antelación de 15 días.</p>
<p>2. A empresa está obrigada a responde-la dita petición con 6 días de antelación á data de petición de desfrute; no caso de non recibir resposta o traballador con esa antelación, considerarase concedido o dito permiso.</p>
<p>3. Na concesión dos ditos días terase en conta a orde de petición, se coincidiran dous ou máis traballadores/traballadoras nos mesmos días.</p>
<p>4. Estes catro días pódense desfrutar dun en un ou os catro xuntos, durante o ano 1998.</p>
<p>Artigo 13º.-Recoñecemento médico.</p>
<p>Todo o persoal comprendido no presente convenio terá o dereito e a obriga de efectuar unha revisión médica por conta da empresa, cunha periodicidade mínima anual.</p>
<p>Artigo 14º.-Permisos e licencias.</p>
<p>-18 días naturais por matrimonio.</p>
<p>-2 días naturais por cambio de domicilio habitual.</p>
<p>-4 días naturais por nacemento de fillos.</p>
<p>-4 días naturais por enfermidade grave ou falecemento do cónxuxe ou asimilado (cando demostre convivencia), fillos, pais e pais políticos, irmáns de calquera dos cónxuxes. Si é fóra da provincia, 2 días máis.</p>
<p>-3 días naturais por enfermidade grave ou falecemento de avós de calquera dos cónxuxes ou asimilados (demostrando convivencia).</p>
<p>-16 horas ó ano para consulta médica, que se poderán desfrutar por xornada completa ou as horas necesarias en cada consulta co limite de 16 horas.</p>
<p>Polo tempo necesario para consulta ou especialistas da Seguridade Social, sempre que sexan prescritas as ditas consultas polo médico de cabeceira da Seguridade Social, tendo que presenta-lo traballador/traballadora previamente o volante da dita</p>
<p>consulta e o xustificante de asistencia ó dito especialista e non estean cubertas estas especialidades na zona.</p>
<p>Artigo 15º.-Dereitos sindicais.</p>
<p>A representación dos traballadores/traballadoras na empresa ou centro de traballo que teñan menos de 50 e máis de 10 traballadores/traballadoras correspóndelles ós delegados/delegadas de persoal. Igualmente poderá haber un delegado/delegada de persoal naquelas empresas ou centros que conten entre seis e dez traballadores/traballadoras, se así o decidiran estes por maioría.</p>
<p>Os traballadores/traballadoras elixirán, mediante sufraxio libre, persoal, secreto e directo os delegados de persoal no número seguinte. ata 30 traballadores/traballadoras, un; de 31 a 49, tres.</p>
<p>Os delegados/delegadas de persoal exercerán mancomunadamente ante o empresario a representación para a que foron elixidos, e terán as mesmas competencias establecidas para os comités de empresa.</p>
<p>Os delegados de persoal observarán as normas que sobre sixilo profesional están establecidas para os membros de comités de empresa no artigo 65 desta lei.</p>
<p>Artigo 16º.-Comisión paritaria.</p>
<p>Co obxecto de velar polo cumprimento do convenio nos termos pactados, créase a presente comisión paritaria composta por un representante da dirección da empresa e un representante da parte social.</p>
<p>No caso de desacordo na comisión e tratándose dun conflicto colectivo, someterase ó procedemento regulado no AGA.</p>
<p>6599</p>

