---
date: '1998-06-01'
id: CC3A
page: 5
number: 103
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 19 de maio de 1998 pola que se establecen axudas para viaxes
  colectivas de interese agrario.
range: Orde
url: 'https://www.xunta.gal/dog/Publicados/1998/19980601/AnuncioCC3A_gl.html'
---
<p>A realización de viaxes de interese agrario contribúe á innovación empresarial e tecnolóxica e ó coñecemento de técnicas, equipos, instalacións, métodos de traballo</p>
<p>e novas experiencias prácticas, que poden ser aplicables na Comunidade Autónoma de Galicia co fin de mellora-la rendibilidade das explotacións agropecuarias e das industrias agroalimentarias galegas. Polo tanto, esta consellería considera necesario apoia-la realización deste tipo de viaxes, por proposta do sector, e sempre que cumpran as expectativas sinaladas anteriormente.</p>
<p>En consecuencia, de acordo co disposto no artigo 30.I.1 e 3, do Estatuto de autonomía de Galicia, e no uso das facultades que me confire a Lei 1/1983, do 23 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º</p>
<p>Co fin de fomenta-las viaxes e visitas técnicas colectivas de interese agrario, establécese unha liña de axudas regulada pola presente orde.</p>
<p>Artigo 2º</p>
<p>1. Poderán solicitar estas axudas:</p>
<p>-Organizacións profesionais e asociacións relacionadas co sector agropecuario, legalmente constituídas.</p>
<p>-Asociacións empresariais e outras entidades relacionadas co sector agroalimentario, legalmente constituídas.</p>
<p>-Agrupacións de agricultores creadas con este fin.</p>
<p>2. Para efectos de solicitude e pagamento, a organización, asociación ou grupo de agricultores interesados deberá designar unha comisión organizadora da viaxe. Esta comisión terá tres membros como mínimo, actuando un deles como presidente e outro como tesoureiro.</p>
<p>Artigo 3º</p>
<p>1. Entre os gastos que ocasiona a viaxe poderán subvencionarse os de desprazamento e os de aloxamento e manutención.</p>
<p>2. A subvención poderá chegar:</p>
<p>-Ata o 60%, no caso dos gastos de desprazamento.</p>
<p>-Ata o 40%, no caso dos gastos de aloxamento e manutención.</p>
<p>3. Esta consellería, se o considera oportuno, poderá establecer uns importes máximos auxiliables por persoa e día de viaxe, para os capítulos de gastos citados anteriormente.</p>
<p>4. En calquera caso, a subvención total nunca superará as 70.000 ptas. por persoa que efectivamente realice a viaxe.</p>
<p>Artigo 4º</p>
<p>1. As solicitudes presentaranse segundo modelo E anexo, debidamente cuberto e asinado polo presidente da comisión organizadora. Ademais, deberá xuntarse a seguinte documentación:</p>
<p>-Breve memoria, que conteña os obxectivos xerais da viaxe.</p>
<p>-Datas e programa da viaxe, incluíndo a relación de visitas e contactos técnicos que se van realizar, cunha sucinta descrición e xustificación do seu interese.</p>
<p>-Composición da comisión organizadora.</p>
<p>-Relación de agricultores e outras persoas relacionadas co sector agroalimentario que estea previsto que participen na viaxe.</p>
<p>-Orzamento da viaxe desagregado por capítulos, e o seu financiamento.</p>
<p>-Xustificante bancario de apertura dunha conta específica a nome da comisión organizadora, para efectua-lo pagamento da subvención.</p>
<p>2. As solicitudes dirixiranse ó conselleiro de Agricultura, Gandería e Política Agroalimentaria, e presentaranse no rexistro xeral desta consellería, nas súas delegacións provinciais, nas axencias de extensión agraria ou nos lugares e forma indicados no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. As solicitudes presentaranse cun mínimo de 15 días naturais de antelación á viaxe. En todo caso, non se admitirán solicitudes con data posterior ó 30 de xuño.</p>
<p>4. Non se subvencionarán viaxes que se realicen con posterioridade ó 31 de outubro do presente ano.</p>
<p>Artigo 5º</p>
<p>1. A Consellería de Agricultura, Gandería e Política Agroalimentaria, unha vez rematado o prazo de presentación de solicitudes, comunicaralles ós beneficiarios a concesión da axuda e o seu importe previsto, en función das solicitudes presentadas e da dotación orzamentaria existente para esta liña de axudas. De todas formas o pagamento queda supeditado á súa correcta xustificación.</p>
<p>2. Para a aprobación das solicitudes de axuda consideraranse preferentes:</p>
<p>-As viaxes promovidas por organizacións profesionais, asociacións empresariais e outras entidades relacionadas co medio agrario, que estean legalmente constituídas, en relación cos grupos de agricultores creados con este fin.</p>
<p>-As viaxes promovidas por organizacións profesionais, asociacións empresariais e outras entidades, que veñan realizando actividades formativas de interese agrario.</p>
<p>-As viaxes promovidas por organizacións profesionais, asociacións empresariais e outras entidades galegas, en réxime de correspondencia con organizacións semellantes doutras rexións españolas, da Unión Europea, ou incluso de terceiros países.</p>
<p>3. En relación cos criterios de preferencia e como complemento ó citado no punto anterior teranse en conta tamén:</p>
<p>-O interese das visitas e contactos técnicos programados.</p>
<p>-O número de participantes na viaxe.</p>
<p>Artigo 6º</p>
<p>As axudas establecidas na presente orde imputaranse á aplicación orzamentaria 09.04.611A.481.0 Axudas a estudios e traballos sobre temas agrarios, dos orzamentos</p>
<p>xerais da Comunidade Autónoma de Galicia para 1998, por un importe máximo de cinco millóns novecentas mil pesetas (5.900.000 ptas).</p>
<p>Artigo 7º</p>
<p>1. Previamente ó pagamento das axudas, os solicitantes deben presentar:</p>
<p>-Informe da viaxe efectuada, sinalando aquelas incidencias e aspectos técnicos máis interesantes. Debe asinalo o presidente da comisión organizadora.</p>
<p>-Relación definitiva de tódolos participantes na viaxe, cos seus correspondentes datos persoais.</p>
<p>-Relación de facturas e recibos orixinais ou as súas copias compulsadas. Nas facturas e recibos deberán consta-las datas da viaxe, cántas persoas a realizaron, os lugares visitados e o medio de transporte utilizado.</p>
<p>2. Os gastos da viaxe presentaranse agrupados en capítulos: desprazamento, e aloxamento e manutención. Nunha mesma factura poden incluírse gastos correspondentes a estes capítulos, sempre que aparezan perfectamente desagregados.</p>
<p>3. A documentación e xustificantes, tal e como se requiren neste artigo, deben presentarse nun prazo máximo de 15 días naturais a partir da data de finalización da viaxe. O non cumprimento deste prazo suporá a perda da subvención aprobada.</p>
<p>Artigo 8º</p>
<p>1. O importe definitivo da axuda determinarase en función da documentación citada no artigo anterior, fundamentalmente mediante as facturas e recibos orixinais ou as súas copias compulsadas, e respectando en todo caso a dotación orzamentaria existente.</p>
<p>2. No caso de que os gastos totais xustificados sexan inferiores ós orzados, practicarase a reducción proporcional correspondente.</p>
<p>3. A concesión e/ou percepción desta axuda polos beneficiarios é incompatible con calquera outra concedida pola Administración autonómica para a mesma finalidade.</p>
<p>Disposición transitoria</p>
<p>Pódese solicitar esta axuda para todas aquelas viaxes realizadas durante este ano antes da publicación desta orde, e serán subvencionables sempre que cumpran as condicións esixidas e haxa dotación orzamentaria suficiente.</p>
<p>Disposicións derradeiras</p>
<p>Primeira.-Facúltase o director xeral de Industrias e Alimentación da Consellería de Agricultura, Gandería e Política Agroalimentaria para dicta-las normas necesarias para a correcta aplicación da presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 19 de maio de 1998.</p>
<p>Cástor Gago Álvarez</p>
<p>Conselleiro de Agricultura, Gandería</p>
<p>e Política Agroalimentaria</p>
<p>5000</p>

