---
date: '1998-05-08'
id: BE4A
page: 4
number: 87
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 128/1998, do 30 de abril, polo que se modifica o Decreto 262/1994, do
  29 de xullo, polo que se establece a estructura orgánica da Consellería da
  Presidencia e Administración Pública.
range: Decreto
url: 'https://www.xunta.gal/dog/Publicados/1998/19980508/AnuncioBE4A_gl.html'
---
<p>A reforma administrativa emprendida pola Xunta de Galicia desde o ano 1990 esixe a adopción de certas medidas que levan consigo necesariamente a racionalización das distintas unidades administrativas que conforman a Administración autonómica en orde a acadar unha maior eficiencia na asignación dos recursos e unha maior eficacia na prestación dos servicios públicos ós cidadáns; é dicir, o mellor servicio ó menor custo.</p>
<p>Algunhas desas medidas xa foron acometidas, como a implantación dun sistema informático integral de xestión dos procedementos administrativos tramitados por instancia de parte ante a Administración autonómica de Galicia, unha completa información ó cidadán, os servicios de resposta inmediata Seri e a formación do persoal ó servicio daquela Administración.</p>
<p>Outras, atópanse en pleno proceso de implantación, como é a avaliación do rendemento das unidades administrativas, sistema que vai permitir coñecer con exactitude a súa carga de traballo e o seu custo, e tamén, por suposto, o establecemento de incentivos económicos a aquelas unidades máis eficientes.</p>
<p>A experiencia adquirida nestes últimos anos e a consolidación da reforma administrativa, aconsellan introducir certos cambios na organización administrativa que permitan á Inspección Xeral de Servicios dirixir directamente os traballos que a antedita reforma implica, buscando nos órganos de xestión ó apoio que inevitablemente aquela reforma esixe.</p>
<p>Dentro deste esquema considérase necesario suprimi-los servicios de coordinación da reforma administrativa adscritos organicamente ás delegacións provinciais da Consellería da Presidencia e Administración Pública, asignando as súas funcións ás secretarías provinciais das devanditas delegacións, o que leva consigo unha reducción de custos de persoal sen merma da desexada eficacia dos servicios públicos.</p>
<p>En consecuencia, por proposta do conselleiro da Presidencia e Administración Pública, previo informe da Inspección Xeral de Servicios e da Consellería de Economía e Facenda e logo de deliberación do Consello da Xunta de Galicia na súa reunión do día trinta de abril de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>Extínguense os servicios de coordinación da reforma administrativa adscritos organicamente ás dele</p>
<p>gacións provinciais da Consellería da Presidencia e Administración Pública.</p>
<p>Artigo 2º</p>
<p>As funcións encomendadas ós servicios extinguidos ós que fai referencia o artigo anterior serán exercidas polas secretarías provinciais das delegacións provinciais da Consellería da Presidencia e Administración Pública.</p>
<p>Disposición adicional</p>
<p>Os titulares dos servicios extinguidos quedan a disposición do conselleiro da Presidencia e Administración Pública.</p>
<p>Disposición derrogatoria</p>
<p>Quedan derrogadas cantas disposicións de igual ou inferior rango se opoñan ó disposto no presente decreto, e, en particular, o apartado 2º do artigo 26 do Decreto 262/1994, do 29 de xullo, polo que se establece a estructura orgánica da Consellería da Presidencia e Administración Pública.</p>
<p>Disposicións derradeiras</p>
<p>Primeira.-Facúltase o conselleiro da Presidencia e Administración Pública para dicta-las disposicións que considere necesarias para o desenvolvemento do disposto no presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, trinta de abril de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>3890</p>

