---
date: '1998-03-26'
id: A676
page: 2
number: 58
agency: CONSELLERÍA DE ECONOMÍA E FACENDA
section: I. DISPOSICIÓNS XERAIS
title: >-
  Decreto 94/1998, do 20 de marzo, polo que se modifica o Decreto 255/1996, do
  14 de xuño, polo que se establece un réxime de axudas para a toma de
  participación no capital social de sociedades.
range: Decreto
url: 'https://www.xunta.gal/dog/Publicados/1998/19980326/AnuncioA676_gl.html'
---
<p>O Decreto 255/1996, do 14 de xuño, ten por obxecto regular unha serie de programas específicos dirixidos a axudar á toma de participación ou adquisición de capital de sociedades mercantís polos traballadores ou socios, o fomento da cooperación empresarial favorecendo o redimensionamento empresarial, mediante participacións no capital de sociedades do mesmo sector ou complementarios da cadea de valor e favorece-la formación de maiorías de capital que permitan a súa estabilidade e a eficacia na toma de decisións na empresa.</p>
<p>Para iso, o mencionado decreto establece un réxime de axudas consistentes en subvencións a fondo perdido e/ou subsidiación do tipo de xuro de préstamos. Neste último caso, establécese un límite mínimo de catro puntos ó tipo de xuro que debe satisface-lo beneficiario despois de descontada a subsidiación.</p>
<p>A evolución dos mercados financeiros durante os dous últimos anos, que mostra unha tendencia á baixa dos tipos de xuro, repercute nas axudas financeiras de maneira que as concesións de subvención ó tipo de xuro poden perder parte da súa efectividade ó estaren limitadas polo tipo de xuro mínimo indicado no parágrafo anterior.</p>
<p>Polo tanto, considerando necesario efectuar unha modificación do Decreto 255/1996, do 14 de xuño, para reduci-lo tipo de xuro mínimo que deberá paga-lo beneficiario para os proxectos de toma de participación no capital de sociedades mercantís, por proposta do conselleiro de Economía e Facenda e logo de deliberación do Consello da Xunta de Galicia na súa reunión do día vinte de marzo de mil novecentos noventa e oito,</p>
<p>DISPOÑO:</p>
<p>Artigo único.- Modificación normativa.</p>
<p>Un.- Modifícase o texto da letra b) do artigo 4º do Decreto 255/1996, do 14 de xuño, dándolle a seguinte redacción:</p>
<p>«As subsidiacións ó tipo de xuro previstas nos apartados a) e b) do artigo 3º poderán acadar ata cinco puntos porcentuais, sen que en ningún caso o tipo de xuro para o beneficiario, despois de descontada a subsidiación, resulte inferior a 3 puntos».</p>
<p>Dous.- Modifícase o texto da letra c) do artigo 4º do Decreto 255/1996, do 14 de xuño, dándolle a seguinte redacción:</p>
<p>«As subsidiacións ó tipo de xuro previstas nos apartados c) e d) do artigo 3º poderán acadar ata catro puntos porcentuais, sen que en ningún caso o tipo de xuro para o beneficiario, despois de descontada a subsidiación, resulte inferior a 3 puntos».</p>
<p>Disposición transitoria</p>
<p>Os préstamos referidos a axudas concedidas con anterioridade á entrada en vigor deste decreto seguirán rexéndose polas condicións ó tipo de xuro vixentes no momento de concesión da axuda.</p>
<p>Disposicións derradeiras</p>
<p>Primeira.- Facúltase o conselleiro de Economía e Facenda para dicta-las disposicións necesarias para a aplicación do disposto no presente decreto.</p>
<p>Segunda.- Este decreto entrará en vigor o día da súa publicación no Diario Oficial de Galicia.</p>
<p>Santiago de Compostela, vinte de marzo de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>2652</p>

