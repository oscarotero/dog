---
date: '1998-03-26'
id: A696
page: 3
number: 58
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 27 de febreiro de 1998, da Delegación Provincial da Coruña, pola
  que se dispón a inscrición no rexistro e a publicación, no Diario Oficial de
  Galicia, do convenio colectivo provincial de amarradores da provincia da
  Coruña.
range: Resolución
url: 'https://www.xunta.gal/dog/Publicados/1998/19980326/AnuncioA696_gl.html'
---
<p>Visto o expediente do convenio colectivo provincial de amarradores da provincia da Coruña tivo entrada nesta delegación provincial o día 3-12-1997, subscrito en representación da parte económica por Amarradores Puerto de A Coruña, S.L., Retrasub, S.L., e Amarradores del Puerto de Ferrol, S.L. e da parte social por UGT o día 24-11-1997, de conformidade co disposto no artigo 90.2º e 3º, da Lei 8/1980, do 10 de marzo, do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia en materia de traballo, esta delegación provincial,</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo existente nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 27 de febreiro de 1998.</p>
<p>Mª Reyes Carabel Pedreira</p>
<p>Delegada provincial da Coruña</p>
<p>Convenio colectivo provincial de amarradores</p>
<p>da provincia da Coruña</p>
<p>Artigo 1º.-Ámbito funcional.</p>
<p>O presente convenio regula as relacións entre as empresas de amarradores e os seus traballadores, sexan fixos, eventuais, interinos ou temporais.</p>
<p>Artigo 2º.-Ámbito territorial.</p>
<p>O presente convenio aplícase a tódalas empresas e cooperativas de amarradores que operan en tódolos portos do litoral coruñés, tendo, polo tanto, a condición de convenio provincial.</p>
<p>Artigo 3º.-Ámbito temporal e denuncia do convenio.</p>
<p>O presente convenio entrará en vigor o día 1 de xullo de 1997, rematando o seu período de vixencia o 31 de decembro de 1999. O convenio quedará prorrogado automaticamente, por períodos anuais, se non é denunciado por algunha das partes dentro dos dous últimos meses de vixencia, ou da súa prórroga.</p>
<p>Para o suposto de que sexa denunciado, o presente convenio manterá a vixencia dos seus contidos ata o asinamento doutro que o substitúa.</p>
<p>Artigo 4º.-Subrogación de servicios.</p>
<p>Co fin de garanti-la estabilidade no emprego dos traballadores da actividade, cando unha empresa perda a adxudicación dos servicios contratados dun centro de traballo por resolución de contrato de arrendamento de servicios ou fin da concesión ou autorización admnistrativa, a empresa adxudicataria está, en todo caso, obrigada a subrogarse nos contratos dos traballadores adscritos ó dito contrato de arrendamento de servicios, concesión ou autorización administrativa, calquera que sexa a modalidade de contratación destes, sempre que teña unha antigüidade mínima no servicio obxecto de subrogación de sete meses anteriores á data na que a subrogación se produza, incluíndose no dito período de permanencia as ausencias que, por vacacións, ILT, permisos retribuídos, etc, puidese te-lo traballador no servicio subrogado.</p>
<p>A empresa cesante no servicio deberá notificarlle ó persoal afectado, a través dos seus representantes, a resolución do contrato de arrendamento de servicios, tan pronto como teña coñecemento del.</p>
<p>A empresa adxudicataria deberá respectarlle ó traballador tódolos dereitos laborais que tivese recoñecidos na súa anterior empresa, mesmo a antigüidade para tódolos efectos. Así mesmo, o traballador percibirá con cargo á súa anterior empresa a liquidación dos haberes, partes proporcionais de gratificacións e vacacións que lle puidesen corresponder.</p>
<p>Para os efectos anteriores, a empresa cesante deberá poñer á disposición da empresa adxudicataria, nun prazo mínimo de 72 horas antes de que esta comece a prestación do servicio, ou 72 horas desde que tivese coñecemento directo da subrogación, a seguinte documentación:</p>
<p>-Certificación na que deberá consta-lo nome do traballador, data de nacemento, nome dos pais, estado civil, número de beneficiarios de prestacións á familia, importe da totalidade das percepcións de calquera índole que veña cobrando o traballador polo seu traballo, desagregado por conceptos, categoría e antigüidade na empresa.</p>
<p>-Certificación da Tesourería Territorial da Seguridade Social de estar ó corrente no pagamento, así como unha declaración xurada da empresa cesante de igual situación.</p>
<p>-Fotocopia do TC1 e TC2 de cotización á Seguridade Social dos tres últimos meses.</p>
<p>-Contratos de traballo subscritos polos traballadores afectados, no caso de que se concertasen por escrito.</p>
<p>-Relación de traballadores en situación de baixa temporal.</p>
<p>-Calquera outro documento que se requira para estes efectos como necesario.</p>
<p>É facultade da empresa cesante no servicio decidir quedar con todos ou parte dos traballadores afectados pola subrogación.</p>
<p>Artigo 5º.-Condicións máis beneficiosas.</p>
<p>O presente convenio respecta e mellora as condicións pactadas no convenio nacional de amarradores publicado no BOE nº 203, do 23 de agosto de 1996.</p>
<p>Artigo 6º.-Vinculación á totalidade.</p>
<p>As condicións aquí pactadas forman un todo orgánico e indivisible, e para efectos da súa aplicación práctica, serán consideradas globalmente.</p>
<p>Artigo 7º.-Réxime de traballo.</p>
<p>Polas condicións especiais nos portos da provincia da Coruña, os traballadores voluntariamente comprométense a realiza-los servicios de reténs e horas extras necesarios para a boa marcha do servicio. No suposto de que algún traballador non desexe realizar estes servicios de retén e horas extraordinarias, comunicarallo por escrito á dirección da empresa.</p>
<p>A empresa, pola súa parte, comprométese a aboar, en concepto de realización dos servicios de retén e horas extraordinarias, as cantidades especificadas nos apartados de suplidos e incentivos.</p>
<p>Artigo 8º.-Período de proba.</p>
<p>O período de proba ó que se someterán os traballadores de nova contratación será o seguinte:</p>
<p>1º Tres meses para titulados.</p>
<p>2º Un mes para non titulados.</p>
<p>Artigo 9º.-Xornada laboral e descansos semanais.</p>
<p>A xornada laboral será de 40 horas semanais e, no que se refire a descansos semanais, descansos non desfrutados e demais circunstancias relativas á xornada laboral, aplicarase o disposto no Real decreto 1561/1995, sobre xornadas especiais.</p>
<p>Artigo 10º.-Vacacións.</p>
<p>Desfrutarase anualmente un período de vacacións de 30 días naturais, que se tomarán preferentemente entre o 1 de xuño e o 30 de setembro.</p>
<p>As vacacións poderán ser desfrutadas fóra do período antes mencionado, por petición do traballador, sempre</p>
<p>que o servicio non sufra detrimento e se solicite cunha antelación previa de catro meses.</p>
<p>Artigo 11º.-Licencias e excedencias.</p>
<p>No relativo a licencias e excedencias aplicarase o disposto na lexislación vixente.</p>
<p>Artigo 12º.-Estructura salarial.</p>
<p>As percepcións salariais brutas dos traballadores englobados no ámbito de aplicación do presente convenio distribuiranse nos seguintes conceptos:</p>
<p>-Salario base (inclúe os complementos de quendas e nocturnidade).</p>
<p>-Antigüidade.</p>
<p>-Pagas extraordinarias.</p>
<p>-Incentivos e suplidos.</p>
<p>As cantidades correspondentes a salario base e demais complementos para as distintas categorías serán as recollidas na táboa anexa.</p>
<p>As pagas extras aboaranse rateadas mes a mes. No caso de que algún traballador desexe cobralas nos meses establecidos no convenio nacional de amarradores, deberá solicitarllo por escrito á empresa.</p>
<p>A contía do complemento de antigüidade será equivalente ó 3% do salario base por cada trienio de permanencia na empresa.</p>
<p>Artigo 13º.-Revisión salarial.</p>
<p>Os conceptos de salario base e antigüidade recollidos no presente convenio incrementaranse na porcentaxe igual ó IPC previsto para os anos 1998 e 1999.</p>
<p>Artigo 14º.-Cláusula de revisión.</p>
<p>Se houbese variación entre o IPC previsto e o IPC real, aboaranse os atrasos sobre este último dentro dos tres primeiros meses do ano seguinte.</p>
<p>Artigo 15º.-Clasificación profesional.</p>
<p>Recóllense e regúlanse as seguintes categorías profesionais no ámbito do presente convenio:</p>
<p>1º Encargado xeral. Traballador que ten a facultade, ás ordes directas do director xerente, de dirixir tódalas funcións propias da empresa.</p>
<p>2º Encargado de servicio. Traballador que ten encomendada a facultade de facer cumprir e organiza-las xornadas dos membros das collas de amarradores. O encargado xeral dirixe o traballo dos compoñentes das collas nas operacións de entrada e saída dos buques, así como outras tarefas relacionadas co tráfico interior do porto.</p>
<p>3º Amarrador. Traballador que realiza as tarefas de amarre ou desamarre de buque, así como outras tarefas relacionadas co tráfico interior do porto, valorándose na súa clasificación profesional ter realizado o curso de formación e reciclaxe de amarradores de buques.</p>
<p>4º Axudante auxiliar. Traballador maior de dezaseis anos que se inicia nas tarefas propias sen experiencia previa.</p>
<p>5º Administrativo. Persoal que se dedica, dentro das oficinas da empresa, a tarefas administrativas e ás derivadas daquela.</p>
<p>Artigo 16º.-Traballo en categoría superior.</p>
<p>Polo que se refire a traballos de categoría superior, aplicarase o que establece o artigo 39.4º do Estatuto dos traballadores.</p>
<p>Artigo 17º.-Promoción profesional.</p>
<p>Despois de desempeñar durante seis meses a categoría de axudante, o traballador ascenderá automaticamente á de amarrador.</p>
<p>As categorías de encargado xeral e de servicio serán de libre designación por parte do empresario pero, para designalas, teranse en conta os títulos e cursos realizados polo traballador, valorándose especialmente a realización do curso de formación e reciclaxe de amarradores.</p>
<p>Artigo 18º.-Réxime de faltas e sancións.</p>
<p>Os traballadores poderán ser sancionados pola empresa de acordo coa graduación de faltas e sancións que se establecen nos apartados seguintes:</p>
<p>Toda falta cometida polo traballador clasificarase, atendendo á súa importancia, trascendencia e intencion, en leve, grave e moi grave.</p>
<p>18.1. Faltas leves. Consideraranse faltas leves as seguintes:</p>
<p>1º As de erro, demora ou neglixencia na execución de calquera traballo que non produza perturbación no servicio encomendado.</p>
<p>2º As de puntualidade inferior a quince minutos, sempre que do atraso non se derive prexuízo para o servicio que se teña que prestar, caso no que terán a consideración de faltas graves.</p>
<p>3º Abandona-lo traballo sen motivo xustificado, aínda que sexa por tempo breve. Se como consecuencia diso se derivase prexuízo dalgunha consideración á empresa ou fose causa de accidente para os seus compañeiros de traballo, esta falta será considerada como grave ou moi grave segundo os casos.</p>
<p>4º As discusións cos compañeiros de traballo. Se tales discusións quebrasen a orde e a disciplina do persoal do buque, poderán ser consideradas como faltas graves.</p>
<p>5º Pequenos descoidos na conservación de materiais, útiles e ferramentas que o tripulante teña ó seu cargo.</p>
<p>6º Falta de aseo ou limpeza persoal que non produza queixa dos compañeiros de traballo.</p>
<p>18.2. Faltas graves. Consideraranse faltas graves as seguintes:</p>
<p>1º Máis de tres faltas de puntualidade na presentación no posto de traballo non xustificadas e cometidas no período de dous meses. Abondará cunha soa falta cando tivese que relevar a un compañeiro ou cando, como consecuencia dela, se lle causase prexuízo dalgunha consideración á empresa.</p>
<p>2º Faltar dun a tres días ó traballo durante un período de trinta días sen causa que o xustifique. Abondará unha soa cando tivese que relevar a un compañeiro ou cando, como consecuencia dela, se lle causase prexuízo dalgunha consideración á empresa.</p>
<p>3º Non comunicar coa puntualidade debida os cambios experimentados na familia que poidan afectar á</p>
<p>Seguridade Social ou ás retencións sobre salarios que se deban practicar para o seu posterior ingreso na delegación de Facenda correspondente. Tanto a falta como o falseamento malicioso destes datos se considerará como falta laboral moi grave.</p>
<p>4º Non comunica-lo cambio de domicilio que experimente un traballador nun prazo de trinta días desde que aquel se produciu.</p>
<p>5º Neglixencia ou descoido no traballo que afecte á boa marcha deste.</p>
<p>6º A imprudencia grave en actos de servicio: se implicase risco de accidente para el ou para os seus compañeiros ou perigo de avaría para as instalacións, poderá ser considerada como falta moi grave.</p>
<p>7º Ausentarse do traballo sen permiso do encargado correspondente.</p>
<p>8º A simple desobediencia ós seus superiores en calquera materia de servicio.</p>
<p>9º As faltas de aseo e limpeza que produzan queixas xustificadas dos compañeiros de traballo.</p>
<p>10º A repetición de faltas dentro dun semestre aínda que sexan de distinta natureza.</p>
<p>18.3. Faltas moi graves. Consideraranse faltas moi graves as seguintes:</p>
<p>1º Máis de dez faltas non xustificadas de puntualidade cometidas nun período de catro meses, ou vinte en oito meses.</p>
<p>2º As faltas inxustificadas ó traballo durante tres días consecutivos ou cinco alternos no período dun mes.</p>
<p>3º A diminución voluntaria e continuada no rendemento normal de traballo.</p>
<p>4º Causar accidentes graves por neglixencia ou imprudencia inescusable.</p>
<p>5º A embriaguez e estado derivado do consumo de drogas durante o traballo.</p>
<p>6º A fraude, deslealdade ou abuso de confianza nas xestións encomendadas e o furto ou roubo, tanto ós seus compañeiros de traballo como á empresa ou a calquera outra persoa dentro das dependencias da empresa, ou durante o traballo en calquera outro lugar.</p>
<p>7º Os malos tratos de palabra ou obra, abuso de autoridade ou falta grave de respecto e consideración ós seus xefes, así como a compañeiros ou subordinados.</p>
<p>8º A reincidencia en falta grave, aínda que sexa de distinta natureza, sempre que se cometan no período dun semestre e fosen sancionadas.</p>
<p>18.4. Réxime de sancións. Correspóndelle á empresa a facultade de sancionar nos termos do estipulado por este convenio.</p>
<p>A sanción de faltas leves, graves e moi graves requirirá comunicación por escrito ó traballador, facendo consta-la data e os feitos que a motivaron.</p>
<p>O traballador, no prazo de tres días, poderá presenta-las alegacións que considere oportunas, resolvéndose nos tres días seguintes a sanción que se impoña.</p>
<p>18.5. Sancións. As sancións máximas que se poderán impor serán as seguintes:</p>
<p>a) Por faltas leves:</p>
<p>-Amoestación verbal.</p>
<p>-Amoestación por escrito.</p>
<p>-Suspensión de emprego e soldo dun día.</p>
<p>b) Por faltas graves:</p>
<p>-Amoestación por escrito.</p>
<p>-Suspensión de emprego e soldo de dous a trinta días.</p>
<p>c) Por faltas moi graves:</p>
<p>-Suspensión de emprego e soldo de trinta e un a sesenta días.</p>
<p>-Despedimento.</p>
<p>Artigo 19º.-Comisión paritaria.</p>
<p>As partes asinantes acordan establecer unha comisión paritaria como órgano de interpretación e vixilancia do pactado no presente convenio.</p>
<p>Esta comisión estará integrada paritariamente por dous representantes de cada unha das partes.</p>
<p>Artigo 20º.-Saúde laboral e prevención de riscos.</p>
<p>No referente a saúde laboral e prevención de riscos laborais aplicarase o previsto na Lei 31/1995, do 8 de novembro, de prevención de riscos laborais e demais normativa que a desenvolva ou substitúa.</p>
<p>Artigo 21º.-Roupa de traballo.</p>
<p>A empresa proporcionaralle ó traballador a indumentaria necesaria para o desempeño das súas funcións, incluíndo como mínimo:</p>
<p>1º Un xogo de roupa de auga.</p>
<p>2º Dúas fundas de traballo.</p>
<p>3º Un par de botas de seguridade.</p>
<p>4º Un xersei.</p>
<p>5º Dúas camisas de verán.</p>
<p>6º Un par de botas de auga.</p>
<p>Artigo 22º.-Dereitos sindicais.</p>
<p>En materia de dereitos sindicais aplicarase en todo momento o previsto no Decreto lexislativo 1/1995, do 24 de marzo, polo que se aproba o texto refundido do Estatuto dos traballadores, Real decreto 1844/1994, do 9 de setembro, polo que se aproba o Regulamento de eleccións a órganos de representación dos traballadores e a Lei orgánica 11/1985, do 2 de agosto, de liberdade sindical.</p>
<p>Artigo 23º.-Enfermidade.</p>
<p>Nos casos de baixa de enfermidade ou accidente, o traballador percibirá o salario que lle corresponda segundo a lexislación vixente.</p>
<p>Artigo 24º.-Formación.</p>
<p>As partes comprométense á cooperación necesaria para impulsa-la formación continua dos traballadores.</p>
<p>Artigo 25º.-Seguro de accidentes.</p>
<p>Con independencia do seguro obrigatorio de accidentes e como complemento a este, as empresas establecerán ó seu cargo e a prol dos traballadores, un seguro de accidentes que cubra os riscos de morte e invalidez, tanto na súa actuación profesional coma na súa vida privada, cos seguintes capitais:</p>
<p>-Por morte: 2.000.000 de pesetas.</p>
<p>-Gran invalidez: 6.000.000 pesetas.</p>
<p>-Invalidez permanente total ou absoluta: 4.000.000 de pesetas.</p>
<p>-Invalidez permanente parcial: segundo baremo da póliza.</p>
<p>-Invalidez temporal: 1.000 ptas./día (máximo 365 días).</p>
<p>-Gastos por accidente: ata 200.000 pesetas.</p>
<p>ANEXO I</p>
<p>Tablas salariales</p>
<table><tbody><tr><td></td></tr>
<tr><td>Categoría</td><td>Salario
base</td><td>Incentivos</td><td>Suplidos</td></tr>
<tr><td></td></tr>
</tbody></table>
<table><tbody><tr><td>Encargado xeral</td><td>200.000</td><td>s/ tabla</td><td>s/ tabla</td></tr>
<tr><td>Encargado de servicio</td><td>157.347</td><td>s/ tabla</td><td>s/ tabla</td></tr>
<tr><td>Amarrador (contrato anterior 31-12-1994)</td><td>124.602</td><td>s/ tabla</td><td>s/ tabla</td></tr>
<tr><td>Amarrador (contrato posterior 1-1-1995)</td><td>124.602</td><td>s/ tabla</td><td>s/ tabla</td></tr>
<tr><td>Axudante auxiliar</td><td>101.371</td><td>s/ tabla</td><td>s/ tabla</td></tr>
<tr><td>Administrativo</td><td>124.602</td></tr></tbody></table>
<p>Os incentivos e os suplidos só serán percibidos por aqueles traballadores que voluntariamente se comprometeran a realiza-los servicios de reténs e horas extraordinarias necesarios para a boa marcha do servicio e non por aqueles traballadores que lle comunicasen á dirección da empresa o seu desexo de non realizar tales servicios, de conformidade co establecido no artigo 7 do presente convenio.</p>
<p>A) Salario base. O estipulado nas categorías profesionais recollidas no convenio nacional de amarradores.</p>
<p>B) Incentivos. Polo cómputo total de horas extraordinarias realizadas por todo o cadro de persoal durante o mes de vixencia.</p>
<p>Para efectos de maior celeridade na confección das nóminas, as horas pecharanse o 23 de cada mes.</p>
<p>A táboa que se aplicará será a seguinte:</p>
<table><tbody><tr><td></td></tr>
<tr><td>Horas</td><td>Importe</td></tr>
<tr><td></td></tr>
</tbody></table>
<table><tbody><tr><td>Ata 50 horas realizadas por todo o cadro de persoal</td><td>6.750 por traballador</td></tr>
<tr><td>De 51 a 100 horas realizadas por todo o cadro de persoal</td><td>12.500 por traballador</td></tr>
<tr><td>De 101 a 125 horas realizadas por todo o cadro de persoal</td><td>15.625 por traballador</td></tr>
<tr><td>De 126 a 150 horas realizadas por todo o cadro de persoal</td><td>18.750 por traballador</td></tr>
<tr><td>De 151 a 175 horas realizadas por todo o cadro de persoal</td><td>21.875 por traballador</td></tr>
<tr><td>De 176 a 200 horas realizadas por todo o cadro de persoal</td><td>25.000 por traballador</td></tr>
<tr><td>Máis de 201 horas realizadas por todo o cadro de persoal</td><td>30.000 por traballador</td></tr>
</tbody></table>
<p>C) Suplidos. Para desprazamentos, axudas de custo e horas de espera nas xornadas de retén, percibiranse mensualmente as cantidades estipuladas na táboa.</p>
<p>A táboa que se aplicará será a seguinte:</p>
<table><tbody><tr><td></td></tr>
<tr><td>Categorías</td><td>Suplidos</td></tr>
<tr><td></td></tr>
</tbody></table>
<table><tbody><tr><td>Encargado xeral</td><td>75.000 mensuais</td></tr>
<tr><td>Encargado de servicio</td><td>50.000 mensuais</td></tr>
<tr><td>Amarrador (contrato anterior 31-12-1994)</td><td>45.000 mensuais</td></tr>
<tr><td>Amarrador (contrato posterior 1-1-1995)</td><td>25.000 mensuais</td></tr>
<tr><td>Axudante auxiliar</td><td>15.000 mensuais</td></tr>
</tbody></table>
<p>2554</p>

