---
date: '1998-05-13'
id: 10A3E
page: 5165
number: 90
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: I. DISPOSICIÓNS XERAIS
title: >-
  Decreto 137/1998, do 30 de abril, polo que se crea a Comisión Asesora de
  Publicidade Non Sexista e se regula a súa composición e funcionamento.
range: Decreto
url: 'https://www.xunta.gal/dog/Publicados/1998/19980513/Anuncio10A3E_gl.html'
---
<p>O Estatuto de autonomía de Galicia no artigo 4.1º e 2º considera a posibilidade de que os poderes públicos leven a cabo as accións encamiñadas a promove-las condicións de igualdade do individuo e dos grupos nos que se integran, así como para remove-los obstáculos que a impiden ou dificulten, para o que adoptarán as medidas que estimen oportunas.</p>
<p>O artigo 2 da Lei 3/1991, do 14 de xaneiro, do Servicio Galego de Promoción da Igualdade do Home e da Muller, organismo adscrito á Consellería de Familia e Promoción do Emprego, Muller e Xuventude, establece como fin esencial del a consecución da igualdade real e efectiva do home e da muller en tódolos ámbitos da vida social, cultural, educativa, económica e política de Galicia.</p>
<p>A pesar dos avances experimentados nas últimas décadas en canto á participación das mulleres en diferentes ámbitos da sociedade, os medios de comunicación seguen reflectindo maioritariamente unha imaxe estereotipada destas, non acorde coa realidade actual.</p>
<p>Na Lei 34/1988, do 11 de novembro, xeral de publicidade (BOE nº 274, do 15 de novembro) establece no seu artigo 3 que é ilícita a publicidade que atente contra a dignidade da persoa ou vulnere os dereitos recoñecidos na Constitución, especialmente a que se refire á muller.</p>
<p>As resolucións do Consello da Unión Europea, do 5 de outubro de 1995, sobre o tratamento da imaxe da muller na publicidade e os medios de comunicación, e do 16 de setembro de 1997, sobre discriminación de mulleres na publicidade, invitan os estados membros a fomentar en unha imaxe diversificada e realista de mulleres e homes na sociedade, emprendendo iniciativas para difundir esta imaxe garantindo a non discriminación por razón de sexo.</p>
<p>A necesidade de impulsa-la creación dunha conciencia crítica na cidadanía e estimular unha nova maneira de facer publicidade determina a necesidade da creación dun órgano colexiado dedicado á consecución desta finalidade.</p>
<p>Con base no exposto, por proposta da conselleira de Familia e Promoción do Emprego, Muller e Xuventude e logo de deliberación do Consello da Xunta de Galicia na súa reunión do día trinta de abril de mil novecentos noventa e oito,</p>
<p>DISPOÑO:</p>
<p>Artigo 1º.-Creación e finalidade.</p>
<p>1. Créase a Comisión Asesora de Publicidade Non Sexista, como órgano colexiado adscrito ó Servicio Galego de Promoción da Igualdade do Home e da</p>
<p>Muller, co obxecto de asesorar e orienta-las entidades, asociacións, axentes publicitarios que o requiran, ofrecendo criterios alternativos para elimina-lo sexismo nas mensaxes publicitarias e incorporar accións positivas que coadxuven á erradicación de todo tipo de discriminación por razón de sexo das persoas.</p>
<p>2. Así mesmo, por instancia de parte interesada, canalizará as queixas que se reciban en relación coa publicidade sexista.</p>
<p>Artigo 2º.-Ámbito de actuación.</p>
<p>O labor da Comisión Asesora de Publicidade Non Sexista estará centrado na publicidade que se difunda a través de soportes publicitarios e os medios de comunicación que teñen a súa sede principal nesta Comunidade Autónoma.</p>
<p>Naqueles casos nos que a publicidade sexa de ámbito estatal, a comisión asesora, unha vez analizado o anuncio obxecto da protesta, remitirá o asunto para o seu coñecemento ó órgano creado para o efecto polo Instituto da Muller do Ministerio de Traballo e Asuntos Sociais.</p>
<p>Artigo 3º.-Funcións.</p>
<p>Corresponderán á Comisión Asesora de Publicidade Non Sexista as seguintes funcións:</p>
<p>a) Atende-las peticións de asesoramento que se remitan, facilitando criterios e alternativas co fin de evita-lo sexismo na publicidade.</p>
<p>b) Servir de vía para canaliza e orienta-las queixas que se reciban coa publicidade sexista, de acordo co establecido na Lei xeral de publicidade.</p>
<p>c) Calquera outra función que, no marco das súas competencias, se lle atribúa por algunha disposición xeral ou regulamentaria.</p>
<p>Artigo 4º.-Composición.</p>
<p>A Comisión Asesora e Publicidade Non Sexista, estará integrada:</p>
<p>a) Presidente: directora xeral do Servicio Galego de Promoción da Igualde do Home e da Muller.</p>
<p>b) Vicepresidente: secretaria do Servicio Galego de Promoción da Igualdade do Home e da Muller.</p>
<p>c) Vocais:</p>
<p>* Un/Unha representante, con categoría de director/a xeral por cada unha das seguintes consellerías, designado polo conselleiro/a respectivo/a:</p>
<p>-Consellería da Presidencia e Administración Pública.</p>
<p>-Consellería de Educación e Ordenación Universitaria.</p>
<p>-Consellería de Industria e Comercio.</p>
<p>-Consellería de Cultura, Comunicación Social e Turismo.</p>
<p>* Un/unha representante da Secretaría Xeral de Relacións cos Medios Informativos designado polo seu secretario xeral.</p>
<p>* Un/unha representante dunha asociación de mulleres que forme parte da Comisión Autonómica</p>
<p>da Muller, designado/a pola directora xeral do Servicio Galego de Promoción da Igualdade do Home e da Muller, por proposta da refirida Comisión Autonómica da Muller.</p>
<p>* Un/unha representante das asociacións de consumidores/as, designado/a polo Consello Galego de Consumidores e Usuarios.</p>
<p>* Un/unha representante da Compañía de RadioTelevisión de Galicia designado/a polo presidente do Consello Asesor por proposta deste.</p>
<p>* Un/unha representante das asociacións de xornalistas designado/a pola directora xeral do Servicio Galego de Promoción da Igualdade do Home e da Muller, por proposta das asociacións de xornalistas do territorio da Comunidade Autónoma.</p>
<p>* Un/unha representante do Servicio de Cooperación, Estudios e Programas do Servicio Galego de Promoción da Igualdade do Home e da Muller, designado pola directora xeral del.</p>
<p>* A xefa de gabinete de comunicación da Consellería de Familia e Promoción do Emprego, Muller e Xuventude, designada pola conselleira de Familia e Promoción do Emprego, Muller e Xuventude.</p>
<p>d) Secretario/a: funcionario/a do Servicio Galego de Promoción da Igualdade do Home e da Muller, designado/a pola súa directora xeral.</p>
<p>Artigo 5º.-Sesións.</p>
<p>1. A comisión reunirase alomenos dúas veces ó ano, podendo celebrarse reunións extraordinarias por petición da presidencia ou cando o solicite a maioría dos membros dela, nos casos en que se considere necesario dar unha resposta urxente ás cuestións solicitadas.</p>
<p>2. Os acordos adoptaranse por maioría de votos. O voto de calidade do presidente dirimirá os acordos no suposto de empate.</p>
<p>Disposicións adicionais</p>
<p>No non previsto no presente decreto, será de aplicación ó disposto no capítulo II do título II da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Disposicións derradeiras</p>
<p>Primeira.-Facúltase a conselleira de Familia e Promoción do Emprego, Muller e Xuventude, para dicta-las normas necesarias para o desenvolvemento do presente decreto.</p>
<p>Segunda.-O presente decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, trinta de abril de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Manuela López Besteiro</p>
<p>Conselleira de Familia e Promoción do Emprego,</p>
<p>Muller e Xuventude</p>
<p>4018</p>

