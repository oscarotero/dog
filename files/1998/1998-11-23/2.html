---
date: '1998-11-23'
id: 57A6
page: 12
number: 227
agency: 'CONSELLERÍA DE CULTURA, COMUNICACIÓN SOCIAL E TURISMO'
section: I. DISPOSICIÓNS XERAIS
title: >-
  Decreto 316/1998, do 12 de novembro, polo que se establecen os órganos
  competentes para a incoación e a instrucción dos procedementos sancionadores
  en materia de turismo.
range: Decreto
url: 'https://www.xunta.gal/dog/Publicados/1998/19981123/Anuncio57A6_gl.html'
---
<p>A Lei 9/1997, do 21 de agosto, de ordenación e promoción do turismo en Galicia, dota a Comunidade Autónoma dunha normativa turística xeral, que fixa o marco legal adecuado para o desenvolvemento do sector, axustado ás peculiaridades do turismo desta comunidade.</p>
<p>Entre as pretensións máis salientables desta lei atópase a ordenación e promoción do sector turístico, mediante unha política integradora na que as funcións de policía desempeñan un papel relevante para a vixilancia do cumprimento da normativa e a previsión dos mecanismos correctores das conductas infractoras.</p>
<p>Así, o título VI da lei aborda canto se refire á disciplina turística, regulando o procedemento sancionador aplicable, axustado ós principios previstos na Lei 30/1992, do 26 de novembro, entre os que se atopa o principio de separación entre o órgano instructor e o resolutor como unha garantía de imparcialidade derivada da vixencia do principio acusatorio.</p>
<p>Respecto da potestade resolutoria, o artigo 99 da Lei 9/1997, do 21 de agosto, establece os diferentes órganos competentes para imposición da sanción, en función da contía ou natureza dela. Nembargantes, a lei deixa pendente de desenvolvemento regulamentario a determinación dos órganos competentes para incoar e instruí-los procedementos sancionadores.</p>
<p>Así, en cumprimento do disposto no artigo 100.2º da Lei 9/1997, do 21 de agosto, por este decreto determínanse os órganos competentes para incoar e instruí-los procedementos sancionadores que se tramiten ó abeiro da devandita lei.</p>
<p>En consecuencia, por proposta do conselleiro de Cultura, Cumunicación Social e Turismo, de conformidade co dictame do Consello Consultivo de Galicia e logo de deliberación do Consello da Xunta de Galicia na súa reunión do día doce de novembro de mil novecentos noventa e oito,</p>
<p>DISPOÑO:</p>
<p>Artigo 1º.-Incoación.</p>
<p>A competencia para a incoación dos procedementos sancionadores por infraccións en materia de turismo correspóndelles ós delegados pronvinciais da Consellería de Cultura, Comunicación Social e Turismo.</p>
<p>Artigo 2.-Instrucción.</p>
<p>A instrucción dos procedementos sancionadores incoados en materia de turismo será levada a cabo polos servicios de Turismo das delegacións pronviciais da Consellería de Cultura, Comunicación</p>
<p>Social e Turismo, e axustarase ó previsto nos artigos 134 e seguintes da Lei 30/1992, do 26 de novembro, de réxime xurídico das administracións públicas e do procedemento administrativo común, 100 e 101 da Lei autonómica 9/1997, do 21 de agosto, de ordenación e promoción do turismo en Galicia, e no Real decreto 1398/1993, do 4 de agosto, polo que se aproba o Regulamento do procedemento para o exercicio da potestade sancionadora.</p>
<p>Disposición derradeira</p>
<p>Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, doce de novembro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación Social</p>
<p>e Turismo</p>
<p>10707</p>

