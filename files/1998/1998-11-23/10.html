---
date: '1998-11-23'
id: 57CE
page: 12
number: 227
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Decreto 321/1998, do 6 de novembro, polo que se declara a urxente ocupación de
  bens e dereitos co obxecto de impoñe-la servidume de paso para o
  establecemento e conservación das liñas eléctricas ós centros de
  transformación de Xemeras e Brai, no concello de Vilasantar, provincia da
  Coruña. (Expediente 96/231).
range: Decreto
url: 'https://www.xunta.gal/dog/Publicados/1998/19981123/Anuncio57CE_gl.html'
---
<p>Unión Eléctrica-Fenosa, S.A., con enderezo para efectos de notificacións na Avda. de Arteixo, 171, 15008 A Coruña, solicitou desta consellería, a concesión dos beneficios de expropiación forzosa e a declaración de urxente ocupación dos terreos afectados pola execución do proxecto de construcción das L.M.T. aéreas a 15/20 kV, con conductor LA-56 sobre apoios de formigón, de 1.543 m de lonxitude, con orixe na L.M.T. San Pedro de Mezonzo-Teixeiro e remate no C.T. de Xemeras, e de 285 m de lonxitude, con orixe no apoio nº 7 da L.M.T. anterior e remate no C.T. de Brai, no termo municipal de Vilasantar (A Coruña). (Expediente 96/231).</p>
<p>A dita instalación autorizouse, declarouse de utilidade pública e aprobouse o seu proxecto de execución, por resolución da Delegación Provincial da Consellería de Industria e Comercio da Coruña do 8-5-1997, a cal foi obxecto de publicación, inseríndose no Diario Oficial de Galicia do 4 de xuño, no BOP da Coruña do 2 de xuño e no BOE do 29 de maio.</p>
<p>A solicitude de urxente ocupación fíxose e tramitouse de acordo co disposto no artigo 31 do Decreto 2619/1966, do 20 de outubro, polo que se aproba o regulamento da Lei 10/1966, do 18 de marzo, de expropiación forzosa e sancións en materia de instalacións eléctricas, aplicable a este expediente en virtude do establecido pola disposición transitoria primeira da Lei 40/1994, do 30 de decembro, do sistema eléctrico nacional.</p>
<p>Os anuncios de información pública aberta en función desta petición, coa relación de interesados, bens e dereitos afectados, publicáronse no Diario Oficial de Galicia do 7-4-1998, no BOP da Coruña do 6-4-1998, no xornal La Voz de Galicia do 7-4-1998, e no taboleiro de anuncios da Casa do Concello de Vilasantar e no da delegación provincial; ó mesmo tempo na forma regulamentaria notificouse individualmente a cada un dos interesados que figuran na dita relación.</p>
<p>Durante o período en que se someteu a trámite de información pública recibiuse escrito de alegación de Jesusa López Millares, titular do predio nº 2, no que manifesta que a liña eléctrica obxecto do expediente cruza polo centro do predio dividíndoo en dúas metades, co conseguinte prexuízo económico-patrimonial pola imposibilidade de edificar; polo que considera que existen variantes ó trazado proxectado, viables tecnicamente e menos prexudiciais para os seus intereses, como son situa-lo apoio no camiño público estremeiro co predio e, desta forma, varia-lo tendido da liña segundo o plano que xunta, ou situa-lo citado apoio no recanto superior esquerdo do predio, facendo coincidi-la liña co lindeiro del.</p>
<p>A alegación foi remitida á empresa beneficiaria para a súa contestación.</p>
<p>Á vista da alegación e da resposta a elas por parte da empresa beneficiaria dedúcese que non é admisible a variación proposta, xa que non se dan conxuntamente as tres condicións que establece o artigo 25.1º do Decreto 2619/1966, sobre limitacións á servidume; por outra banda, a instalación da liña eléctrica non divide o predio en dúas metades, xa que o que se impón é unicamente unha servidume de paso aérea que non lle impide á dona do predio servente cercalo, plantar ou edificar nel, deixando a salvo a dita servidume. Sen embargo, a empresa beneficiaria estaría disposta a considerar algunha das variantes propostas se a titular do predio acredita a conformidade dos novos propietarios afectados e existe un acordo sobre o custo da variación.</p>
<p>Unha vez practicada, por técnicos da delegación provincial da Consellería de Industria e Comercio da Coruña, a inspección sobre o terreo seguindo o trazado aprobado para a instalación desta liña, púidose comprobar, segundo o certificado emitido ó respecto, que nos bens afectados, sobre os que se solicitan os beneficios de expropiación, para os efectos da servidume, non se dan as limitacións previstas no artigo 56 da Lei 40/1994, do 30 de decembro, de ordenación do sistema eléctrico nacional, que reitera as sinaladas no artigo 6 da Lei 10/1966, do 18 de marzo, e que é aplicable a este expediente en virtude do establecido no punto 2 da disposición transitoria segunda da Lei 54/1997, do 27 de novembro, do sector eléctrico, nin lle son de aplicación as prohibicións e limitacións dos artigos 25 e 26 do Decreto 2619/1966, do 20 de outubro, respectivamente.</p>
<p>Considérase xustificada a urxente ocupación solicitada pola compañía Unión Eléctrica-Fenosa, S.A., xa que con esta liña se pretende mellora-la subministración de enerxía eléctrica nos sectores de influencia, debido ás numerosas reclamacións presentadas por cortes e deficiente subministración, aumentando deste xeito a seguridade para as persoas e bens, e debido a que a imposición da servidume de paso, polo procedemento ordinario, faría imposible atende-lo servicio demandado coa celeridade debida.</p>
<p>Na súa virtude, por proposta do conselleiro de Industria e Comercio e logo de deliberación do Consello da Xunta de Galicia na súa reunión do día seis de novembro de mil novecentos noventa e oito,</p>
<p>DISPOÑO:</p>
<p>Artigo único.-De conformidade co establecido polo artigo 52 da Lei de expropiación forzosa do 16 de decembro de 1954, declárase a urxente ocupación dos bens e dereitos afectados pola servidume de paso, para realiza-la instalación proxectada e proposta por Unión Eléctrica-Fenosa, S.A. da liña eléctrica, a 15/20 kV, ós centros de transformación de Xemeras e Brai (expediente 96/231), cos efectos e alcance previstos nos artigos 55 e 57 da Lei 40/1994, do 30 de decembro, de ordenación do sistema eléctrico nacional.</p>
<p>Os bens e dereitos a que afecta esta disposición sitúanse no termo municipal de Vilasantar (A Coruña) e son tódolos que figuran na relación presentada pola empresa solicitante dos beneficios de expropiación, que consta no expediente, o cal se someteu a información pública na forma e datas anteriormente descritas.</p>
<p>Santiago de Compostela, seis de novembro de mil novecentos noventa e oito.</p>
<p>P.S. (Decreto 287/1998, do 22 de outubro)</p>
<p>Dositeo Rodríguez Rodríguez</p>
<p>Presidente</p>
<p>Antonio Couceiro Méndez</p>
<p>Conselleiro de Industria e Comercio</p>
<p>10350</p>

