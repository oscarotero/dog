---
date: '1998-05-29'
id: CB42
page: 5
number: 102
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 19 de maio de 1998 pola que se establecen bolsas de prácticas para
  estudiantes e titulados en especialidades agrarias.
range: Orde
url: 'https://www.xunta.gal/dog/Publicados/1998/19980529/AnuncioCB42_gl.html'
---
<p>Coa finalidade de que os estudiantes e recentemente titulados en especialidades agrarias adquiran maiores coñecementos prácticos nas materias propias dos seus estudios que lles permitan unha mellor preparación para o seu futuro profesional, esta consellería considera interesante establecer unha liña de axudas en forma de bolsas para prácticas.</p>
<p>En consecuencia, de acordo co disposto no artigo 30.I.1 e 3 do Estatuto de autonomía de Galicia, e en uso das facultades que me confire a Lei 1/1983, do 23 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto.</p>
<p>Establécense axudas económicas, que no sucesivo denominaremos bolsas, para realizar prácticas en temas agrarios, conforme as bases contidas na presente orde.</p>
<p>Artigo 2º.-Finalidade.</p>
<p>As bolsas concederanse para o desenvolvemento de estudios e prácticas formativas en materia agraria. As prácticas realizaranse en empresas relacionadas co sector agrario, en industrias agroalimentarias e en unidades desta consellería, preferentemente nas axencias de extensión agraria e nos servicios de sanidade e producción animal.</p>
<p>Artigo 3º.-Carácter das bolsas.</p>
<p>As bolsas terán carácter formativo e non implican relación laboral nin administrativa entre os beneficiarios e as empresas e/ou a Consellería de Agricultura, Gandería e Política Agroalimentaria, aínda que si a necesaria dependencia administrativa en relación co horario, normas de réxime interno e disciplinas da empresa ou unidade administrativa onde se realicen as prácticas.</p>
<p>As bolsas tampouco darán lugar á súa inclusión na Seguridade Social. Nembargantes, suscribiráselles a tódolos bolseiros unha póliza colectiva de seguro de accidentes durante o tempo de duración das prácticas.</p>
<p>Artigo 4º.-Empresas interesadas.</p>
<p>As empresas relacionadas co sector agrario e as industrias agroalimentarias interesadas en acoller algún bolseiro das titulacións que se relacionan no artigo seguinte, durante un período de 2 meses e sen custo ningún para elas, solicitarano ante o conselleiro de Agricultura, Gandería e Política Agroalimentaria, antes do 15 de xuño do presente ano, tal e como se detalla no artigo 8º desta orde.</p>
<p>A solicitude presentarase segundo modelo E anexo debidamente cuberto, xunto coa seguinte documentación:</p>
<p>-Breve memoria, xustificando a petición e especificando a titulación do bolseiro que demandan, que se trataría de satisfacer na medida en que sexa posible.</p>
<p>-Fotocopia do CIF da empresa.</p>
<p>-Fotocopia do último TC2, para acredita-lo seu cadro de persoal.</p>
<p>Artigo 5º.-Destinatarios e número de bolsas.</p>
<p>Establécense 30 bolsas, que son destinadas ós estudiantes e titulados recentemente como enxeñeiros agrónomos, enxeñeiros técnicos agrícolas ou veterinarios.</p>
<p>Artigo 6º.-Duración e contía económica.</p>
<p>As bolsas terán unha duración de 2 meses, entre o 20 de xullo e o 19 de setembro do presente ano. Neste período o seu importe total será de 200.000 pesetas, a razón de 100.000 ptas./mes.</p>
<p>Artigo 7º.-Requisitos.</p>
<p>1. Poderán solicitar estas bolsas aquelas persoas que:</p>
<p>-Teñan a condición de galegos, ou que alomenos acrediten tres anos de residencia en Galicia.</p>
<p>-Obtivesen o título de enxeñeiro agrónomo, enxeñeiro técnico agrícola ou veterinario, con posterioridade ó 30 de xuño 1996, ou que estivesen matriculados nalgunha destas titulacións durante o curso 1997-98, nas derradeiras materias da súa carreira.</p>
<p>2. Unha mesma persoa poderá solicitar esta bolsa dúas veces, sempre que o faga unha vez como estudiante e a outra como titulado.</p>
<p>3. En calquera caso, estas bolsas son incompatibles co traballo remunerado de carácter fixo ou temporal durante o seu período de duración.</p>
<p>Artigo 8º.-Presentación de solicitudes e prazo.</p>
<p>As solicitudes irán dirixidas ó conselleiro de Agricultura, Gandería e Política Agroalimentaria, e presentaranse no rexistro xeral desta consellería, nas súas delegacións provinciais, ou do xeito previsto no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>O prazo de presentación de solicitudes de bolsas de prácticas remata o 15 de xuño do presente ano.</p>
<p>Artigo 9º.-Documentación.</p>
<p>A solicitude presentarase segundo modelo E anexo debidamente cuberto, xunto coa seguinte documentación:</p>
<p>-Fotocopia do DNI.</p>
<p>-Declaración do interesado, na que faga constar que cumpre os requisitos sinalados no artigo 7º desta convocatoria, e de que non incorre na incompatibilidade que se detalla nel.</p>
<p>-No caso dos titulados, copia compulsada do título ou xustificante de similar valía, expedido polo centro onde cursou os seus estudios.</p>
<p>-No caso dos estudiantes, copia compulsada da matrícula do curso 1997-1998, e xustificación expedida polo centro conforme son as derradeiras materias da súa carreira e non lle falta ningunha outra.</p>
<p>-Certificación das cualificacións da totalidade do expediente académico do solicitante, orixinal ou copia compulsada.</p>
<p>-Acreditación do coñecemento da lingua galega.</p>
<p>-Acreditación do coñecemento doutros idiomas e de informática.</p>
<p>Artigo 10º.-Selección das empresas.</p>
<p>Poderán seleccionarse ata 15 empresas titulares e 5 suplentes, para acolle-los titulados por un período de 2 meses, con bolsas da Consellería de Agricultura, Gandería e Política Agroalimentaria.</p>
<p>Terán preferencia aquelas empresas que:</p>
<p>-Teñan previsto amplia-lo seu cadro de persoal nos 6 meses seguintes ó da petición do bolseiro, sempre que o xustifiquen na memoria da solicitude.</p>
<p>-Ofrezan para o bolseiro un posto en prácticas adecuado á súa titulación.</p>
<p>Artigo 11º.-Selección dos beneficiarios</p>
<p>1. A selección dos bolseiros faraa unha comisión de valoración presidida polo director xeral de Industrias e Alimentación da Consellería de Agricultura, Gandería e Política Agroalimentaria, e da que tamén forman parte: como secretario un funcionario do Servicio de Fomento Asociativo, e como vocais o subdirector xeral de Industrias Agroalimentarias e o xefe do Servicio de Fomento Asociativo.</p>
<p>2. A selección realizarase tendo en conta o expediente académico completo de cada solicitante, segundo os tipos de bolsas e os méritos alegados.</p>
<p>3. O baremo que se vai aplicar será o seguinte:</p>
<p>-Valoración das cualificacións académicas:</p>
<p>* Matrícula de honor: 4 puntos.</p>
<p>* Sobresaliente: 3 puntos.</p>
<p>* Notable: 2 puntos.</p>
<p>* Aprobado: 1 punto.</p>
<p>* Suspenso ou non presentado: 0 puntos.</p>
<p>Estas puntuacións aplicaranse cando se obteñan en primeira convocatoria. Se non fose así, dividirase a nota acadada entre o número de convocatorias.</p>
<p>-Reducción ó mesmo número de asignaturas:</p>
<p>Suma de notas x 30</p>
<p>------------- = valor total do expediente académico.</p>
<p>Número de materias</p>
<p>-Outras valoracións:</p>
<p>Sempre que se acrediten documentalmente, tamén se poderán valorar:</p>
<p>* Coñecementos de galego: ata 4 puntos, (2 por iniciación e 2 por perfeccionamento).</p>
<p>* Coñecementos informáticos: ata 2 puntos.</p>
<p>* Coñecementos doutros idiomas: ata 2 puntos.</p>
<p>4. Na selección dos bolseiros teranse en conta as peticións das empresas no referente ás titulacións demandadas, sempre que sexa posible.</p>
<p>5. Seleccionaranse tantos candidatos a bolseiros como número de bolsas se convocan mediante a presente orde. Existirá unha lista de suplentes, coa finalidade de cubrir posibles baixas ou renuncias dos seleccionados.</p>
<p>6. A relación de seleccionados exporase nos taboleiros de anuncios da Consellería de Agricultura, Gandería e Política Agroalimentaria, tanto nos servicios centrais como nas delegacións provinciais.</p>
<p>Artigo 12º.-Adxudicación e pagamento.</p>
<p>1. As bolsas serán adxudicadas polo conselleiro de Agricultura, Gandería e Política Agroalimentaria, por proposta da comisión de valoración.</p>
<p>2. O pagamento farase por contías mensuais iguais, unha vez recibido o informe do xefe da unidade correspondente, ou do xerente da empresa, sobre o correcto desenvolvemento das prácticas.</p>
<p>3. O importe destas bolsas de prácticas sufragarase con cargo á aplicación orzamentaria 09.04.611A.481.0 Axudas a estudios e traballos sobre temas agrarios, dos orzamentos xerais da Comunidade Autónoma de Galicia para 1998, por un importe máximo de seis millóns cen mil pesetas, (6.100.000 ptas.).</p>
<p>Artigo 13º.-Perda da condición de bolseiro.</p>
<p>1. O bolseiro perderá a condición como tal cando:</p>
<p>-Deixe de asistir á unidade ou á empresa onde realiza as prácticas.</p>
<p>-O xefe da unidade ou o xerente da empresa onde realiza as prácticas emita informe negativo sobre a actitude do bolseiro no desempeño do labor encomendado.</p>
<p>2. Ó perde-la condición de bolseiro tamén deixará de percibi-lo importe correspondente, aplicándose esta condición con carácter retroactivo desde o primeiro día do mes que corre.</p>
<p>3. Os bolseiros que causen baixa serán substituídos, se é posible, por outros candidatos seleccionados na lista de suplentes.</p>
<p>Artigo 14º.- Seguro.</p>
<p>A Consellería de Agricultura, Gandería e Política Agroalimentaria destinará 100.000 pesetas para contratar unha póliza colectiva de seguro de accidentes para os 30 bolseiros durante o período de prácticas.</p>
<p>Disposicións derradeiras</p>
<p>Primeira.-Facúltase o director xeral de Industrias e Alimentación desta consellería para dicta-las normas necesarias para o correcto desenvolvemento da presente orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 19 de maio de 1998.</p>
<p>Cástor Gago Álvarez</p>
<p>Conselleiro de Agricultura, Gandería e Política Agroalimentaria</p>
<p>4827</p>

