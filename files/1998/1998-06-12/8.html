---
date: '1998-06-12'
id: D656
page: 6
number: 112
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 29 de maio de 1998 pola que se convocan bolsas de especialización para
  titulados superiores no eido da investigación agraria.
range: Orde
url: 'https://www.xunta.gal/dog/Publicados/1998/19980612/AnuncioD656_gl.html'
---
<p>O desenvolvemento dos sectores agrícolas e gandeiros promóvese baseándose nunha mellor utilización de técnicas e recursos que esixen, cada vez máis, a presencia de persoal con alto nivel de formación e cualificación específica. Esta demanda crea a necesidade de especialización de titulados superiores no eido da investigación agraria, que irá encamiñada a cubrir e promove-las actividades de formación e prácticas que exercerán estes titulados.</p>
<p>Polo exposto, esta consellería, en virtude das atribucións que ten conferidas pola Lei 1/1983, do 22 de febreiro, reguladora da Xunta de Galicia e o seu presidente e os artigos 1º e 3º do Decreto 25/1998, do 22 de xaneiro,</p>
<p>DISPÓN:</p>
<p>Artigo 1º</p>
<p>Con cargo á aplicación orzamentaria 09.02.432A.480.0, dos orzamentos xerais da Comunidade Autónoma de Galicia para o ano 1998, convócanse catro (4) bolsas para especialización de titulados superiores no eido da investigación agraria.</p>
<p>A concesión desta axuda rexerase polas bases do anexo I a esta orde.</p>
<p>Artigo 2º</p>
<p>O importe global máximo que alcanzarán en 1998 as axudas convocadas é de 3.595.000 ptas. brutas, incluíndo primas do seguro colectivo para a cobertura de accidentes e da responsabilidade civil dos bolseiros.</p>
<p>Disposicións derradeiras</p>
<p>Primeira.-Facúltase o director xeral de Desenvolvemento Rural para dicta-las normas necesarias para o desenvolvemento e execución desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 29 de maio de 1998.</p>
<p>Cástor Gago Álvarez</p>
<p>Conselleiro de Agricultura, Gandería e Política Agroalimentaria</p>
<p>ANEXO I</p>
<p>Bases</p>
<p>Primeira.-Obxecto e dotación.</p>
<p>O obxecto da presente convocatoria é a concesión de catro (4) bolsas ou axudas económicas para o ano 1998, prorrogables por anualidades ata un total de tres anos, segundo o establecido na base décima.</p>
<p>Segunda.-Situación e área de especialización.</p>
<p>A. Centro de Investigacións Agrarias de Mabegondo, Abegondo:</p>
<p>1) Mellora xenética do millo.</p>
<p>2) Utilización de forraxes para a producción de carne vacúa de calidade.</p>
<p>B. Estación de Viticultura e Enoloxía de Galicia, Leiro:</p>
<p>1) Estudio da incidencia da flora blastomicética nas características organolépticas dos viños galegos.</p>
<p>2) Aproximación ó deseño xeométrico óptimo de plantacións de variedades de vide de cultivo ancestral en Galicia.</p>
<p>Terceira.-Contía.</p>
<p>A contía da axuda será de 125.000 ptas. mensuais, nas que se aplicará a correspondente retención fiscal.</p>
<p>Cuarta.-Carácter da bolsa.</p>
<p>Dado o seu carácter formativo e de especialización, a concesión destas bolsas non implica relación laboral ou administrativa entre o beneficiario e a Consellería de Agricultura, Gandería e Política Agroalimentaria, aínda que si a aceptación do regulamento e normas de réxime interno do centro de investigación onde realiza a súa formación, nin dará lugar á súa inclusión na Seguridade Social, se ben quedará incluído nunha póliza colectiva de seguro de accidentes durante o período desta concesión.</p>
<p>O bolseiro deberá dedicarse de maneira plena a cumpri-las tarefas que lle sexan encomendadas. O desfrute da bolsa é imcompatible coa percepción doutras remuneracións para a mesma finalidade.</p>
<p>Quinta.-Condicións xerais.</p>
<p>Para optar a estas bolsas é necesario:</p>
<p>a) Ser nacional dun país membro da Unión Europea.</p>
<p>b) Ter veciñanza administrativa en Galicia ou ser natural de Galicia ou fillo de emigrantes galegos no exterior.</p>
<p>c) Posuí-la titulación de:</p>
<p>A.1. Enxeñeiro agrónomo o licenciado en bioloxía.</p>
<p>A.2. Enxeñeiro agrónomo ou licenciado en veterinaria.</p>
<p>B.1. Licenciado en bioloxía, licenciado en farmacia ou enxeñeiro agrónomo.</p>
<p>B.2. Enxeñeiro agrónomo.</p>
<p>Sexta.-Solicitudes e documentación.</p>
<p>1. A solicitude destas bolsas farase segundo modelo do anexo II, dirixido ó director xeral de Desenvolvemento Rural, xunto cos seguintes documentos:</p>
<p>a) Fotocopia do DNI ou, no caso que proceda, fotocopia do pasaporte.</p>
<p>b) Currículum vitae do solicitante, cos documentos acreditativos dos méritos alegados.</p>
<p>c) Certificación académica completa de cualificacións, e fotocopia compulsada do título correspondente ou, no seu defecto, xustificación do pagamento dos dereitos de expedición.</p>
<p>d) Declaración xurada de renuncia a outras bolsas, remuneracións ou axudas, no caso de ser seleccionado.</p>
<p>e) No caso de títulos expedidos por centros non pertencentes á Unión Europea, será necesario que estean homologados polo Ministerio de Educación e Ciencia antes do remate do prazo de presentación de solicitudes.</p>
<p>f) Outros datos que se poidan xustificar documentalmente e que o solicitante considere de interese en relación coa área de especialización da bolsa.</p>
<p>2. A presentación de solicitudes farase no rexistro xeral da Consellería de Agricultura, Gandería e Política Agroalimentaria (edificio administrativo de San Caetano, Santiago de Compostela), ou ben por calquera das formas previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>3. O prazo de presentación de solicitudes rematará ós 15 días hábiles, contados desde o día hábil seguinte ó da publicación desta orde no DOG.</p>
<p>Sétima.-Outorgamento da bolsa.</p>
<p>1. As bolsas serán adxudicadas polo conselleiro de Agricultura, Gandería e Política Agroalimentaria, por proposta da comisión avaliadora.</p>
<p>2. A comisión avaliadora estará presidida polo director xeral de Desenvolvemento Rural e integrada polos seguintes membros:</p>
<p>Vocais: o director do Centro Galego de Investigación e Tecnoloxía Agraria; o director do Centro de Investigacións Agrarias de Mabegondo e o director da Estación de Viticultura e Enoloxía de Galicia.</p>
<p>Secretario: un funcionario administrativo da Consellería de Agricultura, Gandería e Política Agroalimentaria designado polo presidente da comisión avaliadora, sen voz nin voto.</p>
<p>3. A selección realizarase tendo en conta os seguintes criterios de valoración:</p>
<p>a) Valoración do expediente académico:</p>
<p>-Matrícula de honra: 4 puntos.</p>
<p>-Sobresaliente: 3 puntos.</p>
<p>-Notable: 2 puntos.</p>
<p>-Aprobado: 1 punto.</p>
<p>Suma puntos de notasx5</p>
<p>Valoración total=             =</p>
<p>Número de materias</p>
<p>b) Outras valoracións:</p>
<p>Poderanse valorar tamén, sempre que resulten perfectamente acreditados documentalmente:</p>
<p>-Coñecementos informáticos: ata 4 puntos.</p>
<p>-Coñecementos de galego:</p>
<p>-Curso de iniciación: 2 puntos.</p>
<p>-Curso de perfeccionamento: 4 puntos.</p>
<p>(Máximo 4 puntos).</p>
<p>-Outros idiomas: ata 3 puntos, por cada idioma.</p>
<p>-Experiencia acreditada de traballo e formación, en relación coa área de especialización da bolsa que solicita: ata 10 puntos.</p>
<p>4. Efectuada a selección pola comisión avaliadora, o resultado será publicado nos taboleiros de anuncios do Centro de Investigacións Agrarias de Mabegondo e da Estación de Viticultura e Enoloxía de Galicia, sen prexuízo da comunicación persoal ós solicitantes que resulten adxudicatarios. Os bolseiros seleccionados deberán incorporarse ó seu destino no prazo de quince días.</p>
<p>Oitava.-Efectividade e obrigas do bolseiro.</p>
<p>1. Incorporado o bolseiro ó lugar de desenvolvemento da bolsa, e logo da notificación da incorporación polo director responsable de cada centro de investigación, procederase ó pagamento da cantidade mensual fixada na base terceira.</p>
<p>2. A ausencia inxustificada, o baixo interese e rendemento, o non cumprimento das normas de réxime interno, así como a non realización dos traballos propostos, serán causa da perda da bolsa, logo do informe do titor da especialización e o director do centro de Investigación respectivo.</p>
<p>3. Antes do pagamento da última mensualidade o bolseiro fará entrega dun informe por escrito sobre os traballos desenvolvidos no período de formación, ó que se lle xuntará informe do titor da área de especialización, dando coñecemento de todo iso ó director do centro de investigación. O incumprimento deste requisito dará lugar á perda da última mensualidade.</p>
<p>4. Ó termo do período completo da bolsa, o centro de investigación correspondente emitirá unha certificación a favor do bolseiro para os efectos do seu currículum vitae.</p>
<p>Novena.-Renuncia á bolsa concedida.</p>
<p>No caso de renuncia á bolsa concedida, o bolseiro presentará unha solicitude fundamentada. A vacante poderá ser cuberta por un suplente nomeado seguindo a orde da puntuación acadada na selección.</p>
<p>Décima.-Transcorrido o período anual de desfrute da bolsa, e logo do informe favorable do titor e do director do centro de investigación correspondente, e sempre que exista crédito na partida orzamentaria, a Consellería de Agricultura, Gandería e Política Agroalimentaria poderá acordar prórrogas que non excedan da anualidade orzamentaria da bolsa en desfrute ata un máximo de 3 anos nas mesmas condicións nas que se concedeu a orixinaria.</p>
<p>3082</p>

