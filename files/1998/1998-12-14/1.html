---
date: '1998-12-14'
id: '6E46'
page: 13
number: 240
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Orde do 11 de novembro de 1998 pola que se declaran as equivalencias entre
  distintos cursos e probas de lingua galega.
range: Orde
url: 'https://www.xunta.gal/dog/Publicados/1998/19981214/Anuncio6E46_gl.html'
---
<p>A Lei 3/1983, do 15 de xuño, de normalización lingüística, establece a oficialidade do galego nas administracións autonómica, local e de xustiza; recoñécelles ós cidadáns o dereito de usalo, oralmente e por escrito, nas súas relacións coas administracións dentro do ámbito da Comunidade Autónoma; e ordénalles ós poderes públicos que promovan o uso normal da lingua galega nas súas relacións cos cidadáns.</p>
<p>Co fin de garanti-lo cumprimento deses dereitos dos cidadáns, esa mesma lei indícalles ós poderes autonómicos que vaian capacitando progresivamente todo o seu persoal e os cidadáns en xeral no uso e no coñecemento do galego.</p>
<p>Os cursos de coñecemento do idioma galego para os cidadáns en xeral estructuráronse nos niveis de iniciación e de perfeccionamento a través da Orde do 1 de marzo de 1989 (Diario Oficial de Galicia nº 74, do 18 de abril).</p>
<p>Diversas disposicións normativas foron posibilitando actividades de formación ou regulando as correspondentes validacións, posteriores ou paralelas en canto á graduación dos contidos, con respecto a eses cursos de iniciación e de perfeccionamento. Entre esas actividades pódense cita-los cursos de especialidade de lingua galega (ordes do 6 de abril de 1983 e do 26 de novembro de 1993), e os ciclos de formación específicos para os funcionarios das administracións de xustiza e local, estructurados cada un deles nos niveis básico, medio e superior (ordes do 30 e do 31 de xaneiro de 1991, respectivamente).</p>
<p>Ó mesmo tempo, foise regulando tamén a validación dos cursos de iniciación e de perfeccionamento a partir da superación de diversas actividades de formación, a través das ordes do 6 de abril de 1983; do 19 de xaneiro, do 28 de marzo e do 25 de abril de 1989; do 26 de novembro de 1993; e do 13 de outubro de 1998.</p>
<p>Por último, o coñecemento do idioma galego nos niveis de iniciación e de perfeccionamento foise acreditando igualmente mediante a superación de probas libres e mais de cursos celebrados especificamente para estranxeiros.</p>
<p>Por todo iso, a Consellería de Educación e Ordenación Universitaria,</p>
<p>DISPÓN:</p>
<p>Artigo 1º</p>
<p>Consideraranse como equivalentes ó certificado acreditativo de ter superado o curso de iniciación de lingua galega:</p>
<p>a) Os certificados ou diplomas nos que conste a superación de:</p>
<p>-Unha proba libre de iniciación.</p>
<p>-Un curso de nivel elemental de lingua e cultura galegas para estranxeiros.</p>
<p>b) A validación do curso de iniciación.</p>
<p>Artigo 2º</p>
<p>Consideraranse como equivalentes ó certificado acreditativo de ter superado o curso de perfeccionamento de lingua galega:</p>
<p>a) Os certificados ou diplomas nos que conste a superación de:</p>
<p>-Unha proba libre de perfeccionamento.</p>
<p>-Un curso básico de linguaxe administrativa local galega.</p>
<p>-Un curso básico de linguaxe xurídica galega.</p>
<p>-Un curso de nivel medio de lingua e cultura galegas para estranxeiros.</p>
<p>b) A validación do curso de perfeccionamento.</p>
<p>Artigo 3º</p>
<p>Consideraranse como equivalentes ó certificado acreditativo de ter superado o nivel medio de linguaxe administrativa local galega ou de linguaxe xurídica galega:</p>
<p>a) Os certificados ou diplomas nos que conste a superación de:</p>
<p>-Un curso de especialización en lingua galega para profesores de EXB.</p>
<p>-Os ciclos elemental e superior dos estudios de galego das escolas oficiais de idiomas.</p>
<p>b) A validación do curso de especialización para mestres ou profesores de EXB.</p>
<p>Artigo 4º</p>
<p>Considerarase como equivalentes ó certificado acreditativo de ter superado os niveis superior de linguaxe administrativa local galega ou de linguaxe xurídica galega:</p>
<p>-A acreditación de ter rematado os estudios correspondentes ás licenciaturas de filoloxía hispánica (subsección galego-portugués) ou filoloxía galega.</p>
<p>Artigo 5º</p>
<p>As persoas que reúnan as condicións para obte-las equivalencias establecidas nos artigos 3º e 4º desta orde considerarase que teñen superado, para tódolos efectos, os cursos de iniciación e de perfeccionamento de lingua galega.</p>
<p>Artigo 6º</p>
<p>Estas equivalencias terán, para calquera trámite administrativo (convocatoria de concursos de traslados, oposicións, etc.), a mesma consideración legal que os cursos presenciais de iniciación e de perfeccionamento de galego.</p>
<p>Disposición derradeira</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 11 de novembro de 1998.</p>
<p>Celso Currás Fernández</p>
<p>Conselleiro de Educación e Ordenación</p>
<p>Universitaria</p>
<p>11185</p>

