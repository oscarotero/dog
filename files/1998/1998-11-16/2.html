---
date: '1998-11-16'
id: '4592'
page: 12
number: 222
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 301/1998, do 12 de novembro, polo que se desafectan do dominio público
  as instalacións do campo de fútbol da Zapateira, situado no termo municipal da
  Coruña.
range: Decreto
url: 'https://www.xunta.gal/dog/Publicados/1998/19981116/Anuncio4592_gl.html'
---
<p>A Comunidade Autónoma de Galicia, en virtude do Real decreto 2434/1982, do 24 de xullo, sobre</p>
<p>traspaso de funcións e servicios do Estado á Comunidade Autónoma de Galicia en materia de cultura, ten a titularidade do dereito de superficie constituído sobre o terreo no que se construíu o campo de fútbol da Zapateira, situado no termo municipal da Coruña.</p>
<p>O Concello de Coruña solicitou da Secretaría Xeral para o Deporte a cesión das citadas instalacións do campo de fútbol da Zapateira co fin de dedicalas a actividades deportivas.</p>
<p>A Secretaría Xeral para o Deporte informou favorablemente a cesión solicitada, o que implica, á vista do disposto no artigo 24 de Decreto 50/1989, do 9 de marzo, polo que se aproba o regulamento da Lei 3/1985, do 12 de abril, de patrimonio da Comunidade Autónoma de Galicia, a conformidade coa desafectación do dominio público do devandito inmoble.</p>
<p>O artigo 10.1º da Lei 3/1985, do 12 de abril, de patrimonio da Comunidade Autónoma de Galicia sinala que cando os bens e dereitos non fosen necesarios para o cumprimento dos fins determinantes da súa afectación, cesará a súa natureza demanial e adquirirán a condición de patrimoniais, sen prexuízo, se é o caso, do dereito de reversión nos termos da lexislación de expropiación forzosa respecto daqueles bens adquiridos por este título.</p>
<p>O punto segundo do antedito artigo establece que a desafectación dos bens de dominio público da Comunidade Autónoma de Galicia deberá facerse mediante acordo do Consello da Xunta de Galicia, logo de instrucción do expediente pola Consellería de Economía e Facenda, por instancia da consellería interesada, e sempre que se acredite a desaparición das causas xustificativas da afectación.</p>
<p>Por todo isto, de conformidade coa proposta do conselleiro de Economía e Facenda e logo de deliberación do Consello da Xunta de Galicia na súa reunión do día doce de novembro de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>Desáfectase do dominio público as instalacións que integran o campo de fútbol da Zapateira, construídas no predio que se describe a continuación e sobre o que a Comunidade Autónoma de Galicia ten un dereito de superficie inscrito no Rexistro da Propiedade nº 2 da Coruña, no libro 460, folio 260, predio número 35.156:</p>
<p>Monte baixo rochoso, con algún labradío, que recibe as denominacións de «Revolta», «Gómez», «Revolta de Maeda», «Maeda», «Revolta de Adentro»,</p>
<p>«Castelo» e «Pedra das Meigas», situada na parroquia de San Vicente de Elviña, termo municipal da Coruña, dunha extensión superficial de dezaseis mil setenta e catro metros cadrados, que estrema ó norte, monte «Da Revolta da Baieda» e mais de José Rumbo García; ó sur, Juan Bermúdez Pan e Manuela Bermúdez Pan, muro en medio; ó leste, muro que separa do monte do Rostro, hoxe de José Rumbo García, outro de Juan Bermúdez Galán, hoxe tamén do citado Rumbo García e ó oeste, camiño público a Vilaboa, cerramento en medio.</p>
<p>Artigo 2º</p>
<p>O ben inmoble antes descrito adquire natureza patrimonial, sen prexuízo do cumprimento da recepción formal por parte da Consellería de Economía e Facenda do ben desafectado de conformidade co disposto no artigo 27 do Decreto 50/1989, do 9 de marzo, polo que se aproba o regulamento para a execución da Lei 3/1985, de patrimonio da Comunidade Autónoma de Galicia.</p>
<p>Santiago de Compostela, doce de novembro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>10087</p>

