---
date: '1998-06-15'
id: D73A
page: 6
number: 113
agency: 'CONSELLERÍA DE AGRICULTURA, GANDERÍA E POLÍTICA AGROALIMENTARIA'
section: III. OUTRAS DISPOSICIÓNS
title: >-
  Orde do 29 de maio de 1998 pola que se regula a concesión de axudas para o
  fomento do asociacionismo cooperativo xuvenil agrario.
range: Orde
url: 'https://www.xunta.gal/dog/Publicados/1998/19980615/AnuncioD73A_gl.html'
---
<p>O Estatuto de autonomía de Galicia no seu artigo 30.3º recoñece a competencia, de acordo coa planificación xeral da economía, en materia de agricultura e gandería a favor da Xunta de Galicia e no seu artigo 28.7º, recolle a competencia específica na materia de cooperativismo.</p>
<p>Para o seu desenvolvemento, e no uso das facultades que me confire a Lei 1/1983, do 23 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º</p>
<p>A Consellería de Agricultura, Gandería e Política Agroalimentaria promoverá e apoiará o fomento do asociacionismo de carácter cooperativo entre os mozos do sector agrario, mediante a concesión das axudas que se regulan na presente orde.</p>
<p>Artigo 2º</p>
<p>As axudas a que se refire a disposición anterior terán carácter de subvención.</p>
<p>Artigo 3º</p>
<p>A Consellería de Agricultura, Gandería e Política Agroalimentaria, para fomenta-lo asociacionismo xuvenil, poderá concederlles subvencións ós mozos do sector agrario que se integren como socios dalgunha entidade asociativa das seguintes:</p>
<p>a) Cooperativa agraria.</p>
<p>b) Sociedad agraria de transformación, (en diante SAT).</p>
<p>Artigo 4º</p>
<p>Para ser beneficiario das subvencións ás que se refire o artigo anterior, requírese:</p>
<p>1. Ser maior de idade ou menor emancipado, e non ter cumpridos corenta anos de idade na data de admisión como socio na entidade asociativa na que se integre durante o periodo hábil para ter dereito a solicitar esta axuda.</p>
<p>2. Estar vinculado ó sector agrario, alomenos por algunha das seguintes condicións:</p>
<p>a) Ser empresario directo e persoal do sector agrario.</p>
<p>b) Ser socio dunha cooperativa agraria de explotación comunitaria, dunha cooperativa de traballo asociado de carácter agrario ou dunha SAT.</p>
<p>c) Ser asalariado do sector agrario ou traballador dunha cooperativa agraria ou dunha SAT.</p>
<p>d) Ter dependencia familiar do sector agrario, ou tela ata a maioría de idade ou ata a emancipación da persoa incursa nalgunha das situacións deste apartado.</p>
<p>3. Acreditar suficiente capacitación profesional na actividade que lle corresponda desenvolver na entidade na que se integra, ou comprometerse a adquirila no prazo de dous anos, no caso de non posuíla.</p>
<p>4. Realiza-la integración na entidade asociativa no período comprendido entre os doce meses previos inmediatos á presentación da solicitude de subvención e os tres meses seguintes á data de concesión desta.</p>
<p>5. Permanecer alomenos durante cinco anos como socio da cooperativa ou SAT.</p>
<p>Artigo 5º</p>
<p>As subvencións destinaranse a sufragar parcialmente as contribucións económicas que os mozos beneficiarios estean obrigados a satisfacerlle á entidade para a súa integración como socios, e que sexan reintegrables unicamente no caso da disolución daquela ou da perda da condición de socio por causa obrigatoria e xustificada allea a el.</p>
<p>Artigo 6º</p>
<p>1. A contía máxima das subvencións non superará o 50% das contribucións ás que se refire a disposición anterior.</p>
<p>2. Establécense os seguintes límites absolutos:</p>
<p>a) Ata 600.000 ptas. por beneficiario, cando a súa incorporación se produza no marco dunha actuación da entidade que leve consigo un programa de investimentos específico ou relacionado coa incorporación dos novos socios. A suma das subvencións concedidas ós mozos beneficiarios non poderá ser superior ó conxunto de gastos do programa de investimentos.</p>
<p>b) Ata 300.000 ptas. por beneficiario, cando a súa incorporación á asociación non se produza na situación á que se refire o parágrafo anterior.</p>
<p>3. A suma das subvencións correspondentes ós beneficiarios que se integren nunha mesma entidade asociativa non poderá ser superior a 15.000.000 de pesetas.</p>
<p>Artigo 7º</p>
<p>As contribucións económicas dos mozos beneficiarios a que se refire o artigo 5º, poderán efectuarse baixo calquera das modalidades seguintes:</p>
<p>a) Entregas en efectivo.</p>
<p>b) Entregas en capital mobiliario ou inmobiliario, valoradas por técnico competente, de acordo cos prezos de referencia na comarca.</p>
<p>Artigo 8º</p>
<p>No caso da creación de novas asociacións, ou da integración de novos socios que leve consigo un programa de investimentos específico, considérase de especial relevancia a realización con carácter previo de estudios de viabilidade. Para o dito fin, poderáselle conceder á asociación unha subvención de ata o 50% do custo do estudio, cun límite máximo de 500.000 ptas. Para tales efectos, a Consellería de Agricultura, Gandería e Política Agroalimentaria apreciará a rigorosidade e profesionalidade dos citados estudios.</p>
<p>Artigo 9º</p>
<p>As solicitudes de subvención serán formuladas individualmente por cada mozo, e presentaranse en expediente único para o conxunto dos que se integren nunha mesma asociación. Os expedientes conterán os seguintes documentos:</p>
<p>-Instancia individual debidamente cuberta e subscrita por cada mozo, segundo modelo do anexo, na que constarán os compromisos que contrae e a declaración sobre a veracidade da documentación presentada.</p>
<p>-Relación de peticionarios incluídos en cada expediente.</p>
<p>-Fotocopia do documento nacional de identidade de cada peticionario.</p>
<p>-Certificación do secretario da entidade, na que faga constar que os mozos solicitaron a admisión como socios e, cando corresponda, o plan de investimentos previsto.</p>
<p>-Breve informe técnico sobre a asociación ou, se é o caso, estudio de viabilidade técnico-económica e financeira da entidade, realizado por técnico competente, cando a integración do mozo leve consigo un programa de investimentos específico ou cando se trate dunha entidade de nova creación.</p>
<p>-Documentación que acredite a vinculación dos mozos ó sector agrario, e a súa capacitación profesional suficiente ou, en caso de non tela, o compromiso de adquirila no prazo de dous anos con posterioridade ó ingreso.</p>
<p>-Compromiso, por escrito, de permanencia na cooperativa ou SAT durante polo menos cinco anos. Se nese período se dá de baixa, voluntariamente ou por causa imputable ó socio, a cooperativa ou SAT debe comunicarllo á Dirección Xeral de Industrias e Alimentación no prazo de tres meses.</p>
<p>-Copia compulsada da parte dos estatutos da asociación onde se establece a contribución obrigatoria necesaria para a adquisición da condición de socio, ou no caso da súa modificación, certificación ou copia compulsada da acta onde se recolle o acordo da asemblea no que se fixa a cota actual.</p>
<p>-Certificación bancaria de cada un dos mozos solicitantes, na que conste o código tanto da entidade</p>
<p>bancaria coma da sucursal, o díxito de control e o número de conta.</p>
<p>-Certificación expedida pola Consellería de Economía e Facenda da Comunidade Autónoma de Galicia, acreditativa de que o mozo solicitante non ten pendente de pagamento ningunha débeda, por ningún concepto, coa Administración pública desta Comunidade Autónoma.</p>
<p>-Certificación expedida polo órgano competente, acreditativa de que os mozos se encontran ó día no pagamento das obrigas fiscais e da Seguridade Social.</p>
<p>Artigo 10º</p>
<p>1. As solicitudes dirixiranse ó conselleiro de Agricultura, Gandería e Política Agroalimentaria, e presentaranse no rexistro xeral desta consellería, nas súas delegacións provinciais, nas axencias de Extensión Agraria, ou nos lugares e forma indicados no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>2. O prazo de presentación das solicitudes terá lugar durante os 30 días naturais, contados a partir do seguinte ó da publicación da presente orde no Diario Oficial de Galicia.</p>
<p>Artigo 11º</p>
<p>1. A Consellería de Agricultura, Gandería e Política Agroalimentaria, unha vez rematado o prazo de presentación das solicitudes, comunicaralle a cada beneficiario, no prazo máximo de tres meses, a concesión da axuda e o importe previsto, en función das solicitudes presentadas e da dotación orzamentaria existente para esta liña de axudas. De todas formas, o pagamento queda supeditado á súa correcta xustificación.</p>
<p>2. Na concesión destas subvencións terán preferencia os mozos que se integren en cooperativas, e aqueles en que a súa integración estea debidamente xustificada no informe ou estudio de viabilidade correspondente.</p>
<p>Artigo 12º</p>
<p>Como requisito previo para o pagamento da subvención aprobada, os beneficiarios quedarán obrigados a xustificar que efectuaron a contribución establecida, mediante certificación expedida polo secretario da cooperativa ou SAT na que se integren, co visto e prace do seu presidente. Ademais, figurarán os seguintes datos:</p>
<p>-O importe da contribución e a data na que se realizou.</p>
<p>-O destino da devandita contribución.</p>
<p>-A data de integración do mozo na entidade asociativa.</p>
<p>-Nos casos en que a integración dos mozos levase consigo un programa de investimentos específico, a entidade asociativa deberá xustificar debidamente a realización dos investimentos previstos.</p>
<p>-Nos casos en que a integración dos mozos tivese lugar nunha asociación de nova creación, presentarase copia compulsada dos seus estatutos.</p>
<p>Artigo 13º</p>
<p>O incumprimento dos fins e requisitos establecidos nesta orde levará consigo a obriga por parte dos beneficiarios, de reintegrarlle ó Tesouro da Comunidade Autónoma as subvencións recibidas, incrementado o seu importe no xuro legal que proceda. A Xunta de Galicia poderá interpoñe-las accións legais correspondentes para esixi-las responsabilidades a que houber lugar en dereito.</p>
<p>Artigo 14º</p>
<p>As subvencións incluídas na presente orde son incompatibles con calquera outra que para a mesma acción concedan outros organismos da Administración do Estado ou desta Comunidade Autónoma.</p>
<p>Artigo 15º</p>
<p>Os expedientes económicos destas axudas imputaranse á aplicación orzamentaria 09.04.612A.770 Fomento asociacionismo agrario, dos orzamentos xerais da Comunidade Autónoma de Galicia para 1998, por un importe de vintecinco millóns de pesetas (25.000.000 de ptas.).</p>
<p>Ademais, poderanse conceder subvencións ata o límite do crédito que para esta finalidade se xere no citado concepto, en virtude das transferencias procedentes dos orzamentos xerais do Estado que o MAPA lle atribúe á Comunidade Autónoma de Galicia como subvencións non integrantes do custo efectivo.</p>
<p>Disposicións derradeiras</p>
<p>Pimeira.-Facúltase o director xeral de Industrias e Alimentación para dicta-las disposicións complementarias precisas para o correcto desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 29 de maio de 1998.</p>
<p>Cástor Gago Álvarez</p>
<p>Conselleiro de Agricultura, Gandería e Política Agroalimentaria</p>
<p>3857</p>

