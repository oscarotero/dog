---
date: '1998-09-09'
id: 32EA
page: 10
number: 175
agency: UNIVERSIDADE DE SANTIAGO DE COMPOSTELA
section: III. OUTRAS DISPOSICIÓNS
title: >-
  Resolución do 21 de agosto de 1998 pola que se publica o orzamento da
  Universidade de Santiago de Compostela para 1998.
range: Resolución
url: 'https://www.xunta.gal/dog/Publicados/1998/19980909/Anuncio32EA_gl.html'
---
<p>Aprobado polo Consello Social da Universidade de Santiago de Compostela o orzamento da universidade para o ano 1998,</p>
<p>Este rectorado, en uso das atribucións conferidas polo artigo 75 dos Estatutos da universidade, resolve publica-lo acordo do Consello Social de aprobación do orzamento para o ano 1998, así como as súas bases de execución.</p>
<p>Santiago de Compostela, 21 de agosto de 1998.</p>
<p>Darío Villanueva Prieto</p>
<p>Rector da Universidade de Santiago de Compostela</p>
<p>Orzamento da Universidade de Santiago de Compostela para o ano 1998</p>
<p>En virtude do disposto no artigo 54 da Lei 11/1983, do 25 de agosto, de reforma universitaria, e no artigo 152 dos Estatutos da universidade, pola presente</p>
<p>norma apróbanse os orzamentos da Universidade de Santiago de Compostela para o exercicio 1998, que acadan a contía inicial en ingresos e gastos de vinteún mil oitocentos setenta e seis millóns de pesetas.</p>
<p>1. Clasificación económica</p>
<table><tbody><tr><td>Ingresos</td><td>21.876.000.000</td></tr>
<tr><td></td></tr>
</tbody></table>
<table><tbody><tr><td>Capítulo III.-Prezos públicos e outros ingresos</td><td>3.900.873.000</td></tr>
<tr><td>Capítulo IV.-Transferencias correntes</td><td>13.870.502.000</td></tr>
<tr><td>Capítulo V.-Ingresos patrimoniais</td><td>128.000.000</td></tr>
<tr><td>Capítulo VI.-Alleamento de investimentos reais</td><td>175.000.000</td></tr>
<tr><td>Capítulo VII.-Transferencias de capital</td><td>3.099.625.000</td></tr>
<tr><td>Capítulo VIII.-Variación activos financeiros</td><td>702.000.000</td></tr>
</tbody></table>
<table><tbody><tr><td>Gastos</td><td>21.876.000.000</td></tr>
<tr><td></td></tr>
</tbody></table>
<table><tbody><tr><td>Capítulo I.-Retribucións de persoal</td><td>13.413.780.000</td></tr>
<tr><td>Capítulo II.-Gastos en bens correntes e servicios</td><td>2.653.667.000</td></tr>
<tr><td>Capítulo III.-Gastos financeiros</td><td>15.000.000</td></tr>
<tr><td>Capítulo IV.-Transferencias correntes</td><td>567.573.000</td></tr>
<tr><td>Capítulo VI.-Investimentos reais</td><td>4.923.980.000</td></tr>
<tr><td>Capítulo VIII.-Variación activos financeiros</td><td>50.000.000</td></tr>
<tr><td>Capítulo IX.-Variación de pasivos financeiros</td><td>252.000.000</td></tr>
</tbody></table>
<p>2. Normas de execución do orzamento.</p>
<p>Dos gastos de persoal</p>
<p>Artigo 1º</p>
<p>1. As retribucións do persoal activo ó servicio da universidade quedan suxeitas ó que nesta materia dispón a Lei de orzamentos da Comunidade Autónoma galega. Os incrementos retributivos do persoal laboral deberán ser autorizados pola Comunidade Autónoma, segundo a Lei orzamentaria.</p>
<p>2. Os custos do persoal laboral eventual contratado para substituí-lo persoal funcionario ou laboral de administración e servicios serán financiados con cargo ós créditos dos correspondentes cadros de persoal.</p>
<p>3. Cando se produzan baixas definitivas nas escalas a extinguir dos cadros de persoal de administración e servicios funcionario ou laboral, procederase ó reaxuste dos cadros de persoal correspondente e, no próximo exercicio, dos créditos a eles asignados. O custo de persoal funcionario de administración e servicios minórase polo importe das prazas ocupadas por persoal laboral a extinguir e increméntase na mesma contía o cadro de persoal laboral.</p>
<p>4. Poderase xerar crédito no capítulo I para gastos de persoal con motivo da prestación de servicios financiados con prezos. Os gastos deste persoal, incluídas as cotas sociais, non poderán supera-los ingresos.</p>
<p>5. Non se poderán abrir partidas orzamentarias no capítulo primeiro para gastos de persoal vinculado a proxectos ou convenios de investigación.</p>
<p>6. Constitúese un fondo para ampliación e mellora de 331.680.000 pesetas na partida orzamentaria «8125 3000 12200 Ampliación e mellora», dos que 250 millóns corresponden a persoal docente e 81,68 millóns a persoal de administración e servicios.</p>
<p>7. Terán a consideración de créditos ampliables os créditos destinados ó pagamento dos gastos de mérito docente, productividade investigadora, trienios e seguridade social.</p>
<p>8. Autorízase a incorporación dos remanentes do capítulo I polo importe das retribucións e demais gastos de persoal con dereito a percepción durante 1998 e que non foran liquidados no exercicio.</p>
<p>9. Autorízase na data de peche do exercicio efectua-las xeracións e ampliacións de crédito establecidas nos artigos anteriores.</p>
<p>10. Inclúense no capítulo I os créditos destinados ó financiamento dos plans de formación do persoal de administración e servicios, así como os correspondentes á achega da universidade ó plan de pensións do persoal.</p>
<p>Dos créditos e as súas modificacións</p>
<p>Artigo 2º</p>
<p>1. Os créditos autorizados teñen carácter vinculante e limitativo en canto ó concepto. Sen embargo, os créditos destinados a gastos de persoal terán carácter vinculante en canto a capítulo, agás o artigo 10 (persoal eventual) e o artigo 15 (gratificacións e productividade); investimentos reais, activos e pasivos financeiros terán carácter vinculante en canto a artigo. Os gastos en bens correntes e servicios terán carácter vinculante en canto a capítulo agás o concepto 212, que non poderá ser minorado, se ben mediante redistribución de créditos do capítulo II dos centros poderá ser incrementado, tras comunicarllo ó Servicio de Contabilidade e Presupostos.</p>
<p>2. Con carácter xeral terán carácter vinculante os créditos con financiamento específico, e, en canto a subconcepto, as subvencións nominativas.</p>
<p>3. Non se poderán adquirir compromisos de gastos por contía superior ó importe dos créditos autorizados no estado de gastos, e serán nulos de pleno dereito os actos administrativos e as disposicións xerais que infrinxan esta norma, sen prexuízo das responsabilidades que correspondan.</p>
<p>4. Os créditos asignados pola Xunta de Goberno e o Consello Social ás facultades, Escola Politécnica Superior e escolas universitarias terán por finalidade financia-los gastos da docencia, así como tamén aqueles gastos que son necesarios para o funcionamento ordinario do centro.</p>
<p>5. Os créditos distribuídos ós departamentos teñen como primeiro obxectivo atende-los gastos derivados da investigación que se faga neles, e deberán financiar, ademais, outros gastos asociados ó seu funcionamento ordinario.</p>
<p>6. Non se poderá promover contratación de persoal ou nomeamento de bolseiros con cargo ós créditos dos departamentos.</p>
<p>7. As partidas orzamentarias do orzamento para 1998 preséntanse de acordo coas clasificacións económica, funcional e orgánica, sen establecer vinculacións xurídicas dentro da clasificación funcional.</p>
<p>8. Os créditos descentralizados correspondentes a:</p>
<p>-Arrendamentos.</p>
<p>-Reparación e conservación de maquinaria, instalacións e ferramenta.</p>
<p>-Auga.</p>
<p>-Enerxía eléctrica.</p>
<p>-Combustible de calefacción.</p>
<p>Distribúense segundo os seguintes criterios, redondeados a múltiplos de 1.000 por exceso:</p>
<p>a) Para os contratos de arrendamento e reparación e conservación, o importe consignado inicialmente para 1997 incrementado no 2,1%.</p>
<p>b) Para os correspondentes a auga, enerxía eléctrica e combustible de calefacción, o crédito consignado inicialmente en 1997 incrementado o crédito final nun 2,1%. Os créditos serán axustados en función dos novos contratos e das ampliacións dos centros e servicios, e do gasto real no ano 1997. Estes axustes serán financiados pola partida de imprevistos.</p>
<p>9. Os responsables de asuntos económicos deberán formaliza-la retención de crédito polo importe total dos créditos asignados nos puntos a) e b) do número anterior no prazo de quince días a partir da aprobación do orzamento polo Consello Social. Unha copia da retención seralle enviada ó Servicio de Control Interno.</p>
<p>No presente exercicio os responsables de asuntos económicos deberán, como no exercicio anterior, face-las retencións de crédito e sucesivos axustes dos gastos correspondentes ás nóminas de persoal investigador (investigadores, bolseiros, PAS...) conforme lle sexa comunicado polo CITT e o Vicerrectorado de Investigación. Desta retención deberanlle enviar copia ó Servicio de Contabilidade e Presupostos.</p>
<p>10. Os gastos de reparación e mantemento de edificios que sexan inferiores a 200.000 pesetas deberán financiarse con cargo ó crédito descentralizado ós centros para esa finalidade.</p>
<p>11. Autorízase o vicerrector de Asuntos Económicos a executa-los axustes de créditos que procedan como consecuencia das desviacións que se poidan producir entre o orzamento prorrogado e o orzamento que se aproba por esta resolución.</p>
<p>Artigo 3º</p>
<p>1. A Xunta de Centro e o Consello do Departamento teñen a obriga de aproba-la distribución anual dos seus créditos así como a súa execución.</p>
<p>Artigo 4º</p>
<p>1. A modificación dos créditos orzamentarios axustarase ó disposto no artigo 55 da Lei 11/1983, do 25 de agosto, de reforma universitaria, no artigo 156 dos Estatutos da Universidade de Santiago e normas que o desenvolven, e nas presentes bases.</p>
<p>2. O Consello Social delega na Xunta de Goberno a aprobación de suplementos de crédito e créditos extraordinarios cando estes correspondan a expedientes con financiamento específico achegado por outros entes públicos ou privados. O rector daralle conta ó Consello Social dos expedientes aprobados.</p>
<p>3. O rector poderá autoriza-las transferencias de crédito de gastos correntes a gastos de capital, sempre e cando:</p>
<p>a) O gasto corrente figure orzado no capítulo II.</p>
<p>b) O importe da transferencia non exceda a cantidade de 5 millóns de pesetas.</p>
<p>4. Poderán xerar crédito nos estados de gastos do orzamento da universidade, os ingresos liquidados que superen a previsión de ingresos orzada, derivados das seguintes operacións:</p>
<p>a) Prestacións de servicios.</p>
<p>b) Achegas de persoas naturais ou xurídicas para financiar gastos que pola súa natureza estean comprendidos nos fins ou obxectivos da universidade.</p>
<p>5. Correspóndelle ó rector a aprobación dos expedientes de xeración de crédito.</p>
<p>Artigo 5º</p>
<p>1. O rector poderá determinar, por iniciativa do director do centro de gasto correspondente, a imputación a créditos do exercicio corrente de obrigas xeradas en exercicios anteriores, como consecuencia de compromisos adquiridos, de conformidade co ordenamento, para os que existise crédito dispoñible no exercicio de procedencia.</p>
<p>2. A facturación por cargos internos, os documentos de gasto pagados con cargo á conta de anticipos que hai que xustificar correspondentes a exercicios anteriores, así como as indemnizacións por razón do servicio pendentes ó peche do exercicio, imputaranse ó exercicio corrente sen o trámite establecido no parágrafo anterior ó non existir obriga con terceiros e estar só pendente de contabilización ou tratarse de gastos de persoal.</p>
<p>Artigo 6º</p>
<p>1. Son remanentes específicos os créditos non obrigados a 31 de decembro correspondentes a infraestructura, proxectos e convenios de investigación, prácticas de campo, dotación artística, fondo de solidariedade e os créditos financiados con achegas específicas.</p>
<p>2. Só poderán ser obxecto de incorporación ó exercicio seguinte os créditos do capítulo IV financiados con recursos propios que respondan a compromisos efectivamente adquiridos. Para esta incorporación deberase xunta-la relación nominal de beneficiarios.</p>
<p>3. A incorporación destes créditos deberá autorizala o rector, que lles dará conta á Xunta de Goberno e ó Consello Social dos expedientes aprobados.</p>
<p>4. O financiamento de créditos no estado de gastos con cargo ó remanente xenérico de tesourería, será aprobado pola Xunta de Goberno.</p>
<p>5. A incorporación de remanentes de crédito correspondentes a departamentos e outras operacións de capital será autorizada polo rector, logo da remisión dos plans de investimento propostos polos órganos dos centros e departamentos.</p>
<p>6. Os remanentes de crédito de proxectos, convenios, cursos, infraestructuras e congresos existentes a 31-12-1998 e que se correspondan con actividades finalizadas con anterioridade ó 31-12-1997 serán anulados.</p>
<p>Da contratación administrativa</p>
<p>Artigo 7º</p>
<p>1. Serán de aplicación para o exercicio 1998 a Lei de contratos das administracións públicas e as dis</p>
<p>posicións que a desenvolvan, e o Regulamento de contratación da Universidade de Santiago de Compostela aprobado pola Xunta de Goberno e o Consello Social.</p>
<p>2. Procederá poñer en coñecemento do Servicio de Xestión Económica todos aqueles gastos para os que, con independencia da súa contía, se considere procedente a sinatura de contrato.</p>
<p>3. Constitúese un fondo de dotación artística mediante redistribución dos créditos para obras do orzamento da universidade polo importe do 2% do custo de execución material dos proxectos de obras.</p>
<p>Disposición adicional</p>
<p>Artigo 8º</p>
<p>Autorízase a xerente da universidade a que dicte as instruccións necesarias para a adaptación e desenvolvemento das normas de execución do orzamento.</p>
<p>Disposición derradeira</p>
<p>As presentes normas entrarán en vigor o día seguinte ó da aprobación definitiva do orzamento polo Consello Social, sen prexuízo de que a súa executividade se entenda a partir do 1 de xaneiro de 1998.</p>
<p>8095</p>

