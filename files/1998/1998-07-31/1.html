---
date: '1998-07-31'
id: 107AE
page: 8
number: 147
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 223/1998, do 24 de xullo, polo que se crea a unidade de Oficina de
  Tramitación Única de Industrias e se regula a posta en funcionamento de
  establecementos industriais.
range: Decreto
url: 'https://www.xunta.gal/dog/Publicados/1998/19980731/Anuncio107AE_gl.html'
---
<p>A actividade industrial é un dos piares básicos para o sostemento e evolución da economía de calquera estado ou rexión; por esta razón a Administración no só debe apoiar e fomenta-la creación de industrias con incentivos económicos, senón que, ademais, debe adapta-la súa forma de actuar para evita-las trabas que a complexidade da acción administrativa pode supoñer para a posta en funcionamento de calquera industria.</p>
<p>A Xunta de Galicia, con intención de adapta-la súa administración ás necesidades que a sociedade demanda dela, emprendeu accións de modernización administrativa, simplificando, racionalizando e informatizando os procesos para facer máis sinxelas as relacións que os cidadáns manteñen con ela.</p>
<p>Tendo en conta isto e o feito de que a creación, ampliación e traslado de industrias supón a actuación de diferentes administracións e, dentro da propia Administración autonómica, de diferentes unidades administrativas, seguindo o exemplo xa iniciado co portelo único de balnearios e o rexistro de contratistas, por instancia da Consellería da Presidencia e Administración Pública, créase agora a Oficina de Tramitación Única de Industrias, que terá como misións fundamentais as de información e asesoramento dos particulares interesados na posta en funcionamento de calquera establecemento industrial e a de coordinación e impulso dos expedientes relativos ás autorizacións administrativas que sobre esta materia se soliciten na Xunta de Galicia, con independencia de cal sexa o órgano competente para a súa resolución.</p>
<p>Por outra banda, este decreto trata de simplifica-la posta en funcionamento daquelas industrias que non requiren autorización previa. Neste sentido redúcese a un só acto a presentación do proxecto e a dos certificados de cumprimento da normativa industrial da instalación, co cal a relación do particular coa administración se difiere un único momento e non a dous como se está a facer ata agora. Trátase desta forma de axiliza-la posta en funcionamento de calquera industria, responsabilizando o técnico competente do cumprimento da normativa sobre materia industrial vixente.</p>
<p>En consecuencia, por proposta do conselleiro da Presidencia e Administración Pública e logo de deliberación do Consello da Xunta de Galicia na súa reunión do día vintecatro de xullo de mil novecentos noventa e oito,</p>
<p>DISPOÑO:</p>
<p>Capítulo I</p>
<p>Da creación da Oficina de Tramitación Única de Industrias</p>
<p>Artigo 1º.-Créase a unidade administrativa Oficina de Tramitación Única de Industrias, con funcións de información e asesoramento en materia de creación de industrias, e de recepción e de impulso dos expedientes administrativos que se incoen noutras unidades administrativas para a posta en funcionamento dunha nova industria ou o traslado ou ampliación dun establecemento industrial.</p>
<p>As industrias a que se refire o parágrafo primeiro serán as relativas ós sectores que se sinalan no anexo deste decreto.</p>
<p>A Oficina de Tramitación Única de Industrias quedará adscrita á Consellería de Industria e Comercio.</p>
<p>Artigo 2º.-O interesado que pretenda da Administración a autorización da apertura dun establecemento industrial a que se refire o artigo 1 ou a ampliación ou modificación dun xa existente poderá presenta-la documentación correspondente á actividade que vai desenvolver, sinalada no anexo deste decreto, na Oficina de Tramitación Única de Industrias existente en cada delegación provincial da Consellería de Industria e Comercio.</p>
<p>Para os efectos de presentación e tramitación destes expedientes, a citada unidade administrativa terá carácter de rexistro xeral.</p>
<p>A Oficina de Tramitación Única de Industrias procederá á análise da documentación presentada e, no suposto de non estar completa esta, informará o interesado dos documentos que falten para que proceda á súa corrección.</p>
<p>Artigo 3º.-Se, de conformidade co artigo 38.4º da Lei de réxime xurídico e do procedemento administrativo común, a solicitude se presentase no rexistro xeral doutro organismo da Xunta de Galicia, este remitirao á Oficina de Tramitación Única de Industrias.</p>
<p>No caso de que o órgano do que dependese o rexistro que se menciona no parágrafo anterior fose competente para conceder algunha das autorizacións administrativas para a instalación de industrias, este quedará coa solicitude e cos documentos daquela e procederá á súa tramitación e a remiti-la restante documentación, xunto cunha copia da solicitude do procedemento administrativo da súa competencia, á Oficina de Tramitación Única de Industrias.</p>
<p>Artigo 4º.-Recibida a documentación, a oficina procederá a tramita-las autorizacións que sexan da competencia da Consellería de Industria e Comercio e remitirá, para tal efecto, o resto das solicitudes</p>
<p>coa súa documentación a cada órgano administrativo competente por razón da materia.</p>
<p>Previamente dará de alta o expediente no Sistema de Xestión de Procedementos Administrativos, dándolle un código único, sen prexuízo dos que lle correspondan en función de cada solicitude.</p>
<p>Así mesmo, fará o seguimento dos expedientes incoados nesta materia e impulsará a súa tramitación ata chegar á resolución final.</p>
<p>Artigo 5º.-No caso de que algún expediente de autorización, modificación ou traslado de industrias necesitase máis dunha información pública, co obxecto de simplifica-la tramitación e coordina-las actuacións farase unha única información pública para tódolos efectos, que será tramitada pola Oficina de Tramitación Única de Industrias.</p>
<p>Cando nos procedementos afectados pola información pública se sinalasen prazos diferentes, deberase facer constar sempre o prazo máis amplo de tódolos establecidos.</p>
<p>Artigo 6º.-A devandita oficina comunicaralles ós órganos competentes que se procederá a cumpri-lo trámite de información pública. Se no prazo de dez días ningún destes fixese ningunha manifestación de deficiencias na documentación, considerarase que non existe inconveniente para a remisión do expediente a información pública.</p>
<p>Capítulo II</p>
<p>Da autorización dos establecementos industriais</p>
<p>Artigo 7º.-Para os efectos de documentación, tramitación e autorización de carácter industrial exclusivamente, as industrias clasifícanse da seguinte maneira:</p>
<p>- Grupo I: establecementos e instalacións industriais que, pola actividade á que se van dedicar non requiren a obtención de autorización administrativa previa.</p>
<p>- Grupo II: establecementos e instalacións industriais que, pola súa actividade, necesitan a obtención con carácter previo de autorización administrativa, por resultar preceptivo pola regulamentación específica que lle sexa de aplicación en cada caso.</p>
<p>Artigo 8º.-Para a posta en funcionamento dun establecemento do grupo I, non é necesario outro requisito que, unha vez rematadas as obras, a presentación ante a Oficina de Tramitación Única da correspondente delegación provincial da Consellería de Industria e Comercio, da solicitude na que consten os datos e características técnicas da instalación que se pretende realizar á que se xuntarán os boletíns que, se é o caso, sexan esixibles.</p>
<p>No caso de que, segundo a lexislación aplicable a cada instalación, sexa necesaria a presentación de proxecto, este presentarase en exemplar duplicado, asinado por técnico competente e visado polo correspondente colexio oficial, e xuntaranse, ademais, os certificados e documentación seguintes:</p>
<p>a) Certificado expedido por técnico competente no que se poña de manifesto a adaptación da obra ó proxecto.</p>
<p>b) Certificado expedido por técnico ou organismo competente no que se poña de manifesto que se cumpriron as condicións técnicas e prescricións regulamentarias que, se é o caso, correspondan.</p>
<p>Artigo 9º.-O xustificante da recepción dos documentos ós que se refire o artigo anterior non supón a aprobación técnica pola administración da execución da instalación, tal e como sinala o Real decreto 2135/1980, do 26 de setembro, pero serviralle ó interesado de xustificante do cumprimento das súas obrigas administrativas, sen prexuízo da responsabilidade dos autores da documentación técnica e das certificacións expedidas.</p>
<p>Artigo 10.-Para a instalación, ampliación, modificación, traslado ou cesamento de actividades das instalacións industriais do grupo II será necesaria a presentación perante a Oficina de Tramitación Única da correspondente delegación provincial da Consellería de Industria e Comercio, da solicitude e da documentación que en cada caso sexa esixible, pola lexislación sectorial que lle sexa de aplicación, para a obtención da correspondente autorización, informe ou aprobación.</p>
<p>Unha vez obtidas as autorizacións que procedan e rematada a instalación, a posta en funcionamento das instalacións do grupo II seguirá o procedemento establecido no artigo 8º do presente decreto.</p>
<p>Artigo 11.-O autor do proxecto será o responsable de que este se adapte á normativa vixente. O técnico competente que emitise o certificado ó que se refiren os artigos anteriores é responsable da adaptación da obra ó proxecto e de que na súa execución se cumprisen as condicións técnicas regulamentarias que sexan de aplicación, sen prexuízo das sancións penais que, se é o caso, puidesen corresponder.</p>
<p>Disposición transitoria</p>
<p>O disposto neste decreto será de aplicación ós procedementos iniciados con posterioridade á posta en funcionamento da Oficina de Tramitación Única de Industrias.</p>
<p>Disposicións derradeiras</p>
<p>Primeira.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Non obstante o disposto no parágrafo anterior, a posta en funcionamento da Oficina de Tramitación Única de Industrias fixarase mediante orde da Consellería da Presidencia e Administración Pública e, en todo caso, será dentro do ano 1998.</p>
<p>Segunda.-Facúltase o conselleiro da Presidencia e Administración Pública e o conselleiro de Industria e Comercio para dicta-las normas necesarias para a execución e desenvolvemento do presente decreto,</p>
<p>sen prexuízo das competencias que por razón da materia teñan outras consellerías.</p>
<p>Santiago de Compostela, vintecatro de xullo de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>ANEXO</p>
<p>Con carácter xeral e independentemente do sector no que vaia desenvolve-la súa actividade a industria para a que se solicite autorización administrativa, o particular interesado deberá presenta-la documentación sinalada nos artigos 8º e 10º deste decreto.</p>
<p>No caso de que a industria fose unha cooperativa laboral deberá formular solicitude XI 802 A de cualificación e inscrición de cooperativa.</p>
<p>En función das instalacións que se pretendan realizar na industria deberán formular algunha das seguintes solicitudes:</p>
<p>IN 605A. Autorización a empresas instaladoras para a instalación e posta en funcionamento de aparellos elevadores.</p>
<p>IN 608A. Autorización a instaladores para instalación de fontanería.</p>
<p>IN 608B. Autorización de guindastres e torres desmontables.</p>
<p>IN 608C. Autorización de instalacións interiores de augas.</p>
<p>IN 614A. Autorización de instalacións de baixa tensión tipo A</p>
<p>IN 614B. Autorización de instalacións de baixa tensión tipo B e C (carpetas e boletíns).</p>
<p>IN 621A. Autorización a empresas para a posta en marcha de plantas e</p>
<p>instalacións frigoríficas.</p>
<p>IN 622A. Autorización a empresas e particulares para a posta en marcha de instalacións de calefacción, climatización e auga quente sanitaria.</p>
<p>IN 623A. Autorización a empresas e particulares para a posta en marcha de instalacións de gas.</p>
<p>IN 603A. Autorización de instalacións de aparellos a presión.</p>
<p>IN 624A. Autorización de instalacións petrolíferas de uso propio.</p>
<p>IN 625A. Autorización de instalacións de gases licuados derivados do petróleo.</p>
<p>IN 626A. Autorización de instalacións de protección contra incendios.</p>
<p>IN 627A. Autorización de instalacións de frío industrial.</p>
<p>Cando a actividade que vai desenvolve-la industria sexa susceptible de afecta-lo ambiente, deberá formularse solicitude MA 963A Declaración de impacto ou efectos ambientais, xuntando proxecto e estudio que conteña inventario ambiental, avaliación do impacto ou efecto ambiental, medidas protectoras e programa de vixilancia.</p>
<p>Se a actividade da industria xerase productos tóxicos ou perigosos ou implicase vertidos ó mar ou ós ríos, deberá solicitar tamén segundo proceda:</p>
<p>IN 631A. Autorización de producción de RTS.</p>
<p>IN 631B. Autorización de xestión de RTS.</p>
<p>IN 631C. Autorización de transporte de RTS.</p>
<p>OT 114A. Autorización de vertidos ó mar ou ó leito dos ríos.</p>
<p>Se a industria pretende instalarse na marxe dunha estrada competencia da Xunta de Galicia deberá presentar solicitude OT 205A Autorización e licencia de instalacións na marxe dunha estrada. Se a industria necesitase para o seu funcionamento a captación de augas superficiais ou subterráneas deberá solicitar respectivamente: OT 208A concesión de uso privativo de augas superficiais ou OT 209 A autorización de uso privativo de augas subterráneas.</p>
<p>Unha vez autorizada a industria e dentro do período dos trinta días seguintes á apertura da industria, deberá presentar solicitude XI 803A de comunicación de apertura de centro de traballo.</p>
<p>Dependendo do sector no que vai desenvolve-la súa actividade a industria para a que se solicite autorización administrativa, ademais, deberá formula-las seguintes solicitudes:</p>
<p>1. Actividades industriais específicas:</p>
<p>IN 647A. Autorización a talleres para a instalación de tacógrafos.</p>
<p>IN 643A. Autorización e inscrición de estacións de servicio.</p>
<p>OT 205P. Autorización para a instalación de estacións de servicio.</p>
<p>OT 205Q. Prórroga de autorización de instalacións de estacións de servicio.</p>
<p>IN 609A. Autorización de empresa de electricidade.</p>
<p>IN 609B. Autorización de empresas de construcción.</p>
<p>IN 609C. Autorización de empresas de fontanería.</p>
<p>IN 609D. Autorización de empresas de gas.</p>
<p>IN 609E. Autorización de empresas de calefacción.</p>
<p>IN 609F. Autorización de empresas de protección de incendios.</p>
<p>IN 609G. Autorización de empresas de recargadores de extintores.</p>
<p>IN 609H. Autorización-renovación de empresas mantedoras de guindastres móbiles autopropulsados.</p>
<p>IN 609I. Autorización de empresas instaladoras/conservadoras de ascensores.</p>
<p>IN 609J. Autorización de empresas instaladoras/conservadoras de guindastres-torre.</p>
<p>IN 609K. Autorización-renovación de empresas de madeira e cortiza.</p>
<p>IN 609L. Autorización de empresas instaladoras/mantedoras de instalacións frigoríficas.</p>
<p>IN 609M. Autorización de empresas instaladoras de aparellos a presión.</p>
<p>IN 609N. Autorización de talleres de instalación de limitadores de velocidade.</p>
<p>IN 609O. Autorización de empresas de medición de tensións de paso e contacto en instalaciones de posta á terra.</p>
<p>IN 609P. Autorización de empresas instaladoras de productos petrolíferos.</p>
<p>2. Actividades artesanais:</p>
<p>IN 201A. Obtención da carta de artesán e mestre artesán.</p>
<p>IN 201B. Obtención do documento de cualificación artesanal.</p>
<p>IN 201C. Inscrición no rexistro xeral de artesanía de obradoiros artesáns.</p>
<p>3. Instalacións nucleares e radioactivas:</p>
<p>IN 654A. Autorización de instalacións radioactivas.</p>
<p>4. Actividades agrarias, pecuarias ou forestais:</p>
<p>AG 339A. Réxime de establecementos catalogables.</p>
<p>AG 343A. Rexistro de industrias agroalimentarias.</p>
<p>5. Actividades de acuicultura:</p>
<p>PE 503A. Permisos de actividades para instalacións de establecementos de acuicultura en zona terrestre.</p>
<p>PE 503B. Autorización para remodelar ou ampliar establecementos de acuicultura en zona terrestre.</p>
<p>MA 501A. Autorización de actividades, obras, instalacións ou usos permitidos na zona de servidume de protección de dominio público marítimo-terrestre.</p>
<p>6. Actividades sanitarias:</p>
<p>SA 451A. Autorización de funcionamento sanitario de industrias de alimentación e establecementos de alimentación.</p>
<p>SA 451B. Autorización de modificación nas industrias con número de rexistro sanitario.</p>
<p>SA 646A. Rexistro de explotacións agrarias elaboradoras de productos lácteos tradicionais.</p>
<p>7. Actividades de acreditación, organismos de control, laboratorios e axentes autorizados para colaborar coa Administración en materia de seguridade e calidade.</p>
<p>IN 633A. Autorización de entidades de inspección e control regulamentario (ENICRES).</p>
<p>IN 648A. Autorización de entidade para impartir cursos de instaladores/mantedores de instalacións de calefacción, climatización e auga quente sanitaria.</p>
<p>IN 651A. Autorización a entidade para impartir cursos de gas.</p>
<p>8. Industrias de producción, transformación, transporte e distribución de enerxía eléctrica :</p>
<p>OT 217A. Concesión de augas para aproveitamento hidroeléctrico.</p>
<p>IN 408A. Autorización de instalacións de enerxía.</p>
<p>IN 407A. Autorización de transformación, transporte e distribucións de enerxía eléctrica.</p>
<p>7035</p>

