---
date: '1998-06-05'
id: D09E
page: 6237
number: 107
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 29 de maio de 1998 pola que se convocan os premios Bandeira Verde de
  Galicia 1998.
range: Orde
url: 'https://www.xunta.gal/dog/Publicados/1998/19980605/AnuncioD09E_gl.html'
---
<p>A Consellería de Medio Ambiente é o órgano da Administración da Comunidade Autónoma de Galicia que ten atribuídas as competencias e funcións que en materia de ambiente e conservación da natureza se establecen nos artigos 27.10º, 11º, 15º e 30º e 29.4º do Estatuto de autonomía de Galicia e demais normativa de aplicación, de conformidade co disposto no Decreto 482/1997, do 26 de decembro. En exercicio das devanditas competencias e funcións considérase conveniente o fomento das actividades realizadas na defensa e loita contra os incendios forestais, na conservación do bosque e na conservación da biodiversidade, mediante o seu recoñecemento público</p>
<p>Para tal efecto, no uso das atribucións que me confire o artigo 34 da Lei 1/1983, do 22 de febreiro, modificada pola Lei 11/1988, do 20 de outubro, en relación cos artigos 27.11º e 30 do Estatuto de autonomía para Galicia e o Decreto 482/1997, do 26 de decembro,</p>
<p>DISPOÑO:</p>
<p>Artigo 1º</p>
<p>1. Convoca-los premios Bandeira Verde de Galicia 1998 en recoñecemento ó traballo das institucións, entidades ou organizacións que desenvolvan un labor significativo no coidado do ambiente.</p>
<p>2. En concreto, os premios Bandeira Verde de Galicia 1998 teñen como obxecto recoñecer e recompensa-los méritos polo labor desenvolvido, no período comprendido entre o 1 de xaneiro e o 15 de novembro de 1998 e no ámbito da Comunidade Autónoma de Galicia, na defensa e loita contra os incendios forestais, na conservación do bosque e na conservación da biodiversidade.</p>
<p>Artigo 2º</p>
<p>Os premios que se convocan son os seguintes:</p>
<p>-Premio Bandeira Verde de Galicia 1998 á mellor acción na defensa e loita contra os incendios forestais.</p>
<p>-Premio Bandeira Verde de Galicia 1998 á mellor acción na conservación do bosque.</p>
<p>-Premio Bandeira Verde de Galicia 1998 á mellor acción de conservación da biodiversidade.</p>
<p>Artigo 3º</p>
<p>1. As institucións, entidades ou organizacións que desexen acceder a estes premios, deberán enviar</p>
<p>á Consellería de Medio Ambiente. Centro de Información e Tecnoloxía Ambiental, rúa dos Basquiños, 2. (15071) Santiago de Compostela (A Coruña), unha memoria acreditativa dos traballos realizados no transcurso do ano 1998 e os logros acadados relativos ó obxecto destes premios.</p>
<p>A memoria non excederá de 20 folios por unha cara a dous espacios, con letra de 12 puntos e marxe de 2,5 cm en tódolos seus lados; poderá ser complementada con gráficos, debuxos, fotos ou calquera material audiovisual.</p>
<p>2. O prazo de presentación da devandita memoria rematará o 15 de novembro de 1998.</p>
<p>Artigo 4º</p>
<p>A Consellería de Medio Ambiente poderá solicitar información adicional á presentada e verificar calquera extremo referente á documentación achegada.</p>
<p>Artigo 5º</p>
<p>O xurado que resolverá os anteditos premios Bandeira Verde de Galicia 1998 terá a composición seguinte:</p>
<p>-Presidente: o conselleiro de Medio Ambiente.</p>
<p>-Vocais: o director xeral de Montes, o director da Escola de Enxeñeiros de Montes e un representante da Federación Ecoloxista Galega.</p>
<p>-Secretario: o director xeral do Centro de Información e Tecnoloxía Ambiental.</p>
<p>Artigo 6º</p>
<p>Os premios, que poderán ser declarados desertos, están dotados cunha cantidade de 500.000 ptas. cada un deles, con cargo á aplicación orzamentaria, 15.04.342A.640.2 dos orzamentos xerais da Comunidade Autónoma de Galicia para 1998. A Consellería de Medio Ambiente cederalles durante un ano o uso do logotipo Bandeira Verde de Galicia ós premiados, para a súa utilización en tódalas actividades que realicen.</p>
<p>Disposición derradeira</p>
<p>A presente orde entrará en virgor o día seguinte ó da sua publicación no Diario Oficial de Galicia.</p>
<p>Santiago de Compostela, 29 de maio de 1998.</p>
<p>José Carlos del Álamo Jiménez</p>
<p>Conselleiro de Medio Ambiente</p>
<p>4972</p>

