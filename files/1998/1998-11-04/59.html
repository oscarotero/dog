---
date: '1998-11-04'
id: 2A82
page: 11
number: 214
agency: AUTORIDADE PORTUARIA DA CORUÑA
section: VI. ANUNCIOS
title: >-
  Normas de funcionamento do Consello de Administración da Autoridade Portuaria
  da Coruña.
range: Normas
url: 'https://www.xunta.gal/dog/Publicados/1998/19981104/Anuncio2A82_gl.html'
---
<p>Na sesión celebrada polo Consello de Administración o pasado día 24 de setembro foron aprobadas as seguintes normas de funcionamento do Consello de Administración da Autoridade Portuaria da Coruña, que se publican no Diario Oficial de Galicia conforme o disposto no artigo 60 da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>1. Composición.</p>
<p>De conformidade coas previsións contidas na Lei 27/1992, do 24 de novembro, modificada pola Lei 62/1997, do 26 de decembro, e tendo en conta a orde do conselleiro de Obras Públicas, Política Territorial, Obras Públicas e Vivenda con data 23-6-1998 (DOG nº 123 do 25 de xuño), a composición do Consello de Administración da Autoridade Portuaria é a seguinte:</p>
<p>Presidente da Autoridade Portuaria.</p>
<p>Membros natos:</p>
<p>Capitán marítimo.</p>
<p>Director da autoridade portuaria.</p>
<p>Vocais:</p>
<p>4 representantes do Estado.</p>
<p>3 en representación do Concello da Coruña.</p>
<p>2 representantes da Cámara de Comercio.</p>
<p>1 en representación da Confederación de empresarios.</p>
<p>1 en representación da Asociación de Consignatarios da provincia da Coruña.</p>
<p>1 en representación da Asociación de Empresas Refinadoras de Petróleo.</p>
<p>1 representante dos sindicatos.</p>
<p>9 en representación da Xunta de Galicia.</p>
<p>De entre os seus vocais, e por proposta do presidente, o consello nomeará un vicepresidente.</p>
<p>O secretario será designado polo consello por proposta do presidente. Terá as funcións que a Lei de réxime xurídico das administracións públicas e do procedemento administrativo común, lles atribúe ós secretarios dos órganos colexiados.</p>
<p>A designación dos vocais efectuaraa a Xunta de Galicia por proposta das administracións públicas e entidades e organismos representados no Consello de Administración, na forma prevista na Lei de portos do Estado e da mariña mercante.</p>
<p>Os vocais serán nomeados por un período de catro anos renovables. A separación dos vocais será acordada pola Xunta de Galicia por proposta das organizacións, organismos e entidades a que representen.</p>
<p>Os membros do consello non poderán atribuirse as funcións de representación recoñecidas a este, salvo que expresamente lles teñan sido outorgadas por unha norma ou por acordo expresamente adoptado, para cada caso concreto, polo propio consello.</p>
<p>2. Convocatoria e sesións.</p>
<p>Para a válida constitución do Consello de Administración, para efectos da celebración de sesións, deliberacións e toma de acordos, requirirase a pre</p>
<p>sencia polo menos da metade máis un dos seus membros e, en todo caso, do presidente, o vicepresidente e o secretario.</p>
<p>Os vocais poderanlle conferir a outro membro do consello a súa representación por escrito e para cada sesión. Se fixesen uso desta facultade, os vocais representados procurarán comunicarlle esta circunstancia e o nome do vocal representante ó secretario do consello no momento de delegaren o seu voto e, en todo caso, antes da celebración da sesión.</p>
<p>As sesións serán convocadas polo presidente ou polo vicepresidente no caso de asusencia de aquel, mediante a comunicación da orde do día subscrita polo secretario do consello, polo menos con setenta e dúas (72) horas de antelación. Á convocatoria xuntaráselle a orde do día e a copia da acta da sesión anterior.</p>
<p>A dita comunicación poderá realizarse por calquera medio que permitirá deixar constancia da recepción, incluído o telefax ou a conexión por vía informática.</p>
<p>Non será necesario cumpri-los requisitos de convocatoria cando se encontren reunidos tódolos membros do Consello de Administración e así o acorden por unanimidade.</p>
<p>A fixación da orde do día correspóndelle ó presidente, tendo en conta, se é o caso, as peticións dos restantes membros formuladas cunha antelación mínima de cinco días á celebración do consello.</p>
<p>Os membros do Consello de Administración terán á súa disposición, na secretaría do consello, polo menos setenta e dúas horas antes da sesión, a información sobre os temas que figuren na orde do día.</p>
<p>Non poderá ser obxecto de deliberación ou acordo ningún asunto que non figure incluído na orde do día, salvo que estean presentes tódolos membros do órgano colexiado e sexa declarada de urxencia o asunto polo voto favorable da maioría.</p>
<p>As sesións poderán ser:</p>
<p>a) Ordinarias, as celebradas cunha periocidade mensual, salvo o mes de agosto, para trata-los asuntos de competencia do consello. Estas sesións celebraranse, normalmente, os últimos xoves de cada mes.</p>
<p>b) Extraordinarias, o presidente poderá convoca-la celebración de sesións extraordinarias para tratar dun asunto ou asuntos de interese ou de tratamento urxente e inaprazable ou polo menos un tercio dos membros do consello. A convocatoria neste caso efectuarase cunha antelación mínima de vintecatro horas, fixando a orde do día.</p>
<p>As convocatorias das sesións poderán ser por proposta da quinta parte dos membros do Consello de Administración. Neste caso, xunto coa proposta de convocatoria xuntarase proposta da orde do día.</p>
<p>Desenvolvemento das sesións.</p>
<p>As sesións, que non serán públicas, desenvolveranse no lugar sinalado na convocatoria, conforme a orde do día establecida, abríndose a sesión polo presidente, quen dirixirá as deliberacións e acordará o inicio, finalización ou suspensión, temporal, da sesión.</p>
<p>Co fin de informa-lo Consello de Administración respecto dalgún tema específico sometido á súa consideración, o presidente poderá acorda-la asistencia, durante o tempo preciso para iso, de calquera outra persoa que poida achegar información precisa sobre un asunto que se vaia tratar.</p>
<p>Unha vez concluída a discusión dos puntos comprendidos na orde do día e se non se suspende a sesión con anterioridade, os asistentes poderán formular rogos e preguntas que, se se solicita expresamente, serán incluídos na acta da sesión.</p>
<p>Non poderán adoptarse acordos respecto dos asuntos que se sometan a deliberación en rogos e preguntas.</p>
<p>No caso de suspensión, a deliberación e o voto dos asuntos non tratados incluiranse na seguinte convocatoria.</p>
<p>3. Votacións.</p>
<p>Os acordos serán adoptados por maioría de votos dos membros presentes ou representados. Salvo para o exercicio das competencias en que a Lei de portos do Estado e da mariña mercante esixa maioría absoluta dos membros do consello.</p>
<p>As votacións serán nominais, dirimíndose os empates co voto de calidade do presidente.</p>
<p>Os membros do Consello de Administración que o sexan pola súa condición de autoridades ou persoal ó servicio das administracións públicas, non poderán absterse nas votacións.</p>
<p>Os membros do Consello de Administración que así o desexen poderán formula-la súa explicación de voto, para a súa debida constancia na acta da sesión.</p>
<p>Os membros do Consello de Administración están obrigados a manter reserva absoluta con respecto ó contido das deliberacións e intervencións efectuadas polos seus membros dentro das súas sesións ordinarias e extraordinarias, independentemente das responsabilidades a que dera lugar a transmisión cara ó exterior da información recibida, considerada como confidencial.</p>
<p>Por instancia de calquera dos membros do consello, ou, se é o caso, da presidencia, poderase solicita-la celebración de votacións secretas, para os supostos de nomeamento dalgún membro para que represente o Consello de Administración e que poi</p>
<p>dan afectar de forma directa a calquera dos membros presentes ou ausentes, así como nos supostos a que se refieren as alíneas e) do artigo 40.5º e o artigo 43.1º da Lei de portos do Estado e da mariña mercante.</p>
<p>4. Actas.</p>
<p>O secretario levantará acta das sesións, na que constarán os asistentes, a orde do día da reunión, as circunstancias e tempo en que se celebraron, os puntos principais das deliberacións, o resultado das votacións, así como o contido dos acordos adoptados.</p>
<p>Calquera membro do Consello de Administración ten dereito a solicita-la transcrición íntegra da súa intervención ou proposta, sempre que achege no acto, ou no prazo que sinale o presidente, o texto que se corresponda fielmente coa súa intervención, facéndose así constar na acta ou uníndose copia dela.</p>
<p>As actas serán visadas polo presidente, e formarase con elas libros anuais para a súa constancia no arquivo da Autoridade Portuaria da Coruña.</p>
<p>As actas aprobaranse na seguinte sesión do consello, non obstante o secretario poderá emitir certificación sobre os acordos específicos que se teñan adoptado, sen prexuízo da ulterior aprobación da acta. Nestas certificacións farase constar expresamente tal circunstancia.</p>
<p>5. Certificacións.</p>
<p>Os que acrediten a titularidade dun interese lexítimo poderán dirixirse ó secretario do Consello de Administración para que lles sexa expedida certificación dos seus acordos.</p>
<p>Esta certificación, que será subscrita polo secretario do Consello de Administración, será visada polo presidente da Autoridade Portuaria da Coruña.</p>
<p>6. Notificación de actos e acordos.</p>
<p>Os acordos do Consello de Administración seranlle notificados a quen sexa parte no expediente ou sexa titular dun interese lexítimo en relación con eles, así como ós órganos de tutela ou fiscalización, cando así o dispoña a lexislación vixente.</p>
<p>As notificacións de carácter administrativo realizaranse consonte o disposto nos artigos 58 a 61 da Lei 30/1992, do 26 de novembro, e serán subscritas polo presidente. Para a emisión das notificacións non será preciso espera-la aprobación da correspondente acta.</p>
<p>Para todo o non disposto nas presentes normas, aplicarase con carácter supletorio a regulación contida na Lei de portos do Estado e da mariña mercante e na Lei de réxime xurídico das administracións públicas e réxime administrativo común.</p>
<p>Estas normas, unha vez aprobadas, serán publicadas no Diario Oficial de Galicia.</p>
<p>A Coruña, 15 de outubro de 1998.</p>
<p>Juan Manuel Páramo Neyra</p>
<p>Presidente da Autoridade Portuaria da Coruña</p>

