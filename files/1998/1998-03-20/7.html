---
date: '1998-03-20'
id: A276
page: 2
number: 54
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 13 de febreiro de 1998, da Delegación Provincial de Ourense,
  pola que se dispón a inscrición e a publicación, no Diario Oficial de Galicia,
  do convenio colectivo de ámbito provincial para a empresa Aguas de Fontenova,
  S.A. de Ourense.
range: Resolución
url: 'https://www.xunta.gal/dog/Publicados/1998/19980320/AnuncioA276_gl.html'
---
<p>Visto o texto do convenio colectivo da empresa Aguas de Fontenova, S.A. (código nº 3200022) de Ourense, con entrada nesta delegación provincial da Consellería de Xustiza, Interior e Relacións Laborais, subscrito en representación da parte económica pola empresa, e da parte social polo delegado de persoal, na reunión celebrada o día 29-1-1998 e de conformidade co disposto no artigo 90.2º e 3º, do Estatuto dos traballadores, texto refundido aprobado polo Real decreto 1/1995, do 24 de marzo, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo. Esta delegación provincial,</p>
<p>ACORDA:</p>
<p>Primeiro.-Ordena-la súa inscrición no rexistro de convenios colectivos desta delegación provincial, con notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Unidade de Mediación, Arbitraxe e Conciliación desta delegación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Ourense, 13 de febreiro de 1998.</p>
<p>José Lage Lage</p>
<p>Delegado provincial de Ourense</p>
<p>Convenio colectivo para a empresa</p>
<p>Aguas de Fontenova, S.A. Verín (Ourense)</p>
<p>Disposicións xerais</p>
<p>Artigo 1º.-Ámbito de aplicación.</p>
<p>As disposicións incluídas no presente convenio regularán desde a súa entrada en vigor, a súa vixencia, as relacións laborais que nel se establezan entre a empresa Aguas de Fontenova, S.A. e o persoal desta.</p>
<p>Artigo 2º.-Ámbito persoal.</p>
<p>Estará afectado polo presente convenio o persoal da empresa incluído no artigo 1º, agás as persoas que exerzan funcións de alta dirección e alto consello.</p>
<p>Artigo 3º.-Vixencia, duración e prórroga.</p>
<p>A duración deste convenio será de 12 meses, comezando os seus efectos económicos o día 1 de xaneiro de 1997 e rematando a súa vixencia o 31 de decembro de 1997.</p>
<p>O convenio prorrogarase tacitamente de ano en ano se non fose denunciado por calquera das partes con tres meses de antelación, polo menos, ó remate da súa vixencia. Permanecerá vixente o texto ata o asinamento dun novo.</p>
<p>As condicións de denuncia serán as que determina o artigo 89 do Real decreto lexislativo 1/1995, do 24 de marzo.</p>
<p>Excepcionalmente, acórdase que este convenio dispoña como prazo para a súa denuncia ata o día 31 de marzo de 1998.</p>
<p>O incremento de salarios para 1997 será dun (tres) 3% sobre o salario base, plus de carencia, incentivos e antigüidade.</p>
<p>No caso de que o IPC oficial de 1997, o 31 de decembro de 1997, fose superior ó (tres) 3%, establecido como incremento salarial, revisaranse os salarios na súa diferencia e actualizaranse as táboas salariais de 1997, aboándolles ós operarios os atrasos correspondentes.</p>
<p>Artigo 4º.-Compensación e absorción.</p>
<p>As melloras resultantes do presente convenio serán compensadas e absorvidas ata onde chegue o cómputo anual, con aqueloutras que puidesen establecerse por disposición legal ou que se tivesen establecido pola empresa, agás que expresamente se pacte o contrario.</p>
<p>Artigo 5º.-Comisión paritaria.</p>
<p>Para resolve-las dúbidas que puidesen xurdir sobre a aplicación do convenio, constitúese unha comisión mixta composta polos vocais que interviñeron na negociación e elaboración do convenio.</p>
<p>Clasificación do persoal</p>
<p>Artigo 6º</p>
<p>Por disposicións legais obrigatorias e por necesidades das empresas faise necesario crear e definir novas categorías:</p>
<p>-Técnico titulado de laboratorio: é o que con título facultativo oficial realiza as funcións de analista de control de calidade, con responsabilidade, dependendo directamente da dirección da empresa.</p>
<p>-Laborante: é o productor experto en análises e traballo de laboratorio, que sen título facultativo leva a cabo as devanditas funcións ou como auxiliar do técnico titulado.</p>
<p>-Capataz: é o productor que ten ó seu cargo un grupo de persoas ás que dirixe e orienta na execución dos traballos dun determinado servicio.</p>
<p>-Peón: é o operario que executa labores para a realización dos cales se require predominantemente esforzo físico, sen necesidade de práctica operativa ningunha. Esta categoría só poderá aplicarse ó persoal contratado por tempada para carga e descarga, e non ó ingresado como fixo do cadro de persoal, como operario de embotellamento.</p>
<p>Xornada de traballo e vacacións</p>
<p>Artigo 7º</p>
<p>A xornada de traballo establécese en trinta e nove horas semanais de luns a venres.</p>
<p>A xornada de traballo máxima legal para 1997 será de 1.770 horas/anuais, distribuídas de luns a venres en cómputo semanal de trinta e nove horas, cos días máximos anuais que resulten.</p>
<p>O persoal de distribución e reparto mentres estea adscrito a estes traballos poderá ser excluído da xornada normal, sempre que de común acordo coa empresa se fixen as compensacións económicas para posibles variacións de xornada, tendo en conta as</p>
<p>especiais características que presente a distribución e o reparto.</p>
<p>Artigo 8º</p>
<p>As vacacións anuais consistirán no desfrute de 30 días naturais. O salario que se vai percibir durante o período de vacacións será o real estipulado no presente convenio. Todo o persoal poderá desfrutar dun período de 15 días de vacacións durante os meses de xuño, xullo, agosto e setembro. Atenderase sempre á producción e á consideración da dirección, non podendo desfrutar máis de 4 productores as vacacións á vez, resultando un total de 8 productores por cada mes sinalado.</p>
<p>Retribucións</p>
<p>Artigo 9º</p>
<p>A retribución convida constará de:</p>
<p>-Salario base.</p>
<p>-Complementos salariais.</p>
<p>Os traballadores/as que teñan que acudir ó médico especialista da Seguridade Social terán dereito á percepción do seu salario polo tempo que dure o dito desprazamento.</p>
<p>Artigo 10º.-Salario base.</p>
<p>O salario base será o que se especifica na táboa de salario anexa.</p>
<p>Artigo 11º.-Antigüidade.</p>
<p>Establécese un complemento de antigüidade consistente en trienios ó 4% sobre o salario base.</p>
<p>Artigo 12º.-Plus de carencia de incentivos.</p>
<p>Establécese o devengo do plus de carencia de incentivos como prima de productividade e asistencia.</p>
<p>O plus de carencia de incentivos consistirá na percepción por cada traballador individualmente e por día efectivamente traballado, das cantidades que constan na táboa de salarios do presente convenio por este concepto.</p>
<p>Artigo 13º.-Sistema de incentivos.</p>
<p>A empresa poderá establecer calquera outro sistema de incentivos á producción non podendo ser menores en cómputo anual ós establecidos neste convenio como plus de carencia de incentivos.</p>
<p>Os devanditos sistemas de remuneración por rendemento representarán como actividade normal de traballo a de 100 unidades do sistema centesimal ou 60 puntos Bedaux. A actividade óptima estará valorada en 140 unidades centesimais ou 80 puntos Bedaux.</p>
<p>Artigo 14º.-Gratificacións extraordinarias.</p>
<p>Consistirán en 3 pagas extraordinarias, dunha mensualidade de salario base máis antigüidade cada unha, pagadoiras o 18 de marzo, o 18 de xullo e o 18 de decembro, respectivamente.</p>
<p>Artigo 15º.-Xubilación.</p>
<p>Todo/a traballador/a afectado/a polo presente convenio poderá solicita-la xubilación ós 64 anos de idade de conformidade co establecido no acordo nacional de emprego e no Real decreto do 20 de agosto de 1981.</p>
<p>Artigo 16º.-Premio de xubilación.</p>
<p>Ó cesa-lo traballador na empresa por xubilación concederáselle unha indemnización de salario base máis antiguïdade en proporción ós seus anos de servicio na empresa de acordo coa seguinte escala:</p>
<p>-5 anos: dúas mensualidades.</p>
<p>-10 anos: tres mensualidades.</p>
<p>-15 anos: catro mensualidades.</p>
<p>-20 anos: cinco mensualidades.</p>
<p>-25 anos: seis mensualidades.</p>
<p>-De 30 en adiante: unha anualidade.</p>
<p>Artigo 17º.-Plus de vixilancia e garda xurado.</p>
<p>En concepto de perigosidade establécese un plus para os que exerzan as ditas funcións, consistente no 10% do salario base.</p>
<p>Artigo 18º.-Auxiliares administrativos.</p>
<p>Os auxiliares administrativos ós 6 anos de exerce-las ditas funcións na empresa deberán ascender á categoría de oficiais administrativos.</p>
<p>Artigo 19º.-Seguro de vida e accidentes.</p>
<p>A empresa estará obrigada a manter un seguro para todo o persoal afectado polo presente convenio que cubra as seguintes continxencias e coas seguintes indemnizacións:</p>
<p>-Morte por accidente: 1.500.000 ptas.</p>
<p>-Invalidez permanente total: 1.500.000 ptas.</p>
<p>-Morte por calquera outra causa: 1.000.000 de ptas.</p>
<p>Os beneficiarios deste seguro serán o traballador asegurado ou o cónxuxe viúvo/a e se é o caso os habentes dereito do asegurado/a. O prazo para concertar este seguro será de 30 días a partir da publicación no BOP e, en calquera caso, a partir dos tres meses de alta na empresa.</p>
<p>Artigo 20º.-Gratificación por matrimonio.</p>
<p>Tódolos traballadores cunha antigüidade de polo menos tres anos na empresa terán dereito cando casen, a unha gratificación dun mes de salario base máis antigüidade.</p>
<p>Artigo 21º.-Incapacidade laboral transitoria.</p>
<p>Cando un traballador/a se atope en situación de ILT percibirá o 100% do salario a partir da 3ª semana consecutiva en que se atope na devandita situación.</p>
<p>Artigo 22º.-Horas extraordinarias.</p>
<p>Durante a vixencia deste convenio realizaranse horas extraordinarias de carácter normal, que poderán realizarse as horas extraordinarias debidas a forza maior e as de carácter estructural.</p>
<p>Considéranse horas extraordinarias motivadas por causa de forza maior as traballadas e empregadas na reparación de sinistro ou as que se realicen para prevelos, e horas estructurais as que con carácter extraordinario e esporádico se efectúen no seo da empresa para cubri-la realización dun traballo que non foi posible prever nin substituír por contratación temporais ou a tempo parcial, previstas na lei.</p>
<p>Enviarase á delegación provincial de Traballo informe mensual da realización e motivos destas horas, e será realizado conxuntamente polos delegados e a dirección da empresa.</p>
<p>O incumprimento dos pactos deste artigo, así como todo o referente ó artigo 35 da Lei 8/1980, do 10 de marzo, e Real decreto lei 1/1958, do 20 de agosto, considerarase unha falta grave para efectos do disposto no artigo 37 do Estatuto dos traballadores.</p>
<p>Artigo 23º.-Desconto en nómina da cota sindical.</p>
<p>A empresa, logo da comunicación escrita ó traballador, procederá ó desconto na folla de salarios, da cota sindical correspondente e ingresaraa na conta bancaria que se fará constar no escrito por petición do traballador e que lle corresponde á central sindical á cal está afiliado. A dita central sindical deberá cumpri-los requisitos establecidos na Lei orgánica de liberdade sindical.</p>
<p>No escrito de solicitude deberán constar claramente os datos do traballador/a, a cantidade que se vai descontar, o número de conta na que se debe ingresar e a sinatura de autorización.</p>
<p>Artigo 24º.-Dereitos sindicais.</p>
<p>O comité de empresa ou delegado de persoal deberán ser informados de calquera sanción imposta a un trabalaldor antes de serlle notificada por escrito a este, estando presente, en todo caso, no momento de serlle notificada.</p>
<p>A empresa estará obrigada a entregarlles ós representantes a copia de cada contrato feito durante a vixencia do presente convenio. En caso de que non o fixese e incumprise algunha cláusula contractual, este pasará a ser indefinido.</p>
<p>Así mesmo, a empresa entregará trimestralmente informe sobre a situación económico-financeira, mercado, vendas, futuro e conta de resultados de anos anteriores, tal e como recolle a Lei 8/1980 e Lei 11/1985, considerándose falta moi grave o incumprimento das ditas normas e do estipulado no presente artigo.</p>
<p>Cláusula derradeira</p>
<p>En todo o que non estea previsto no presente convenio observarase o disposto na Regulamentación de establecementos balnearios do 3 de xuño de 1959 e na Lei 8/1980, do 10 de marzo.</p>
<p>O presente convenio é asinado pola empresa Aguas de Fontenova, S.A. e o representante dos traballadores/as no seo da devandita empresa, pertencente</p>
<p>á central sindical Confederación Intersindical Galega (CIG). Tódalas partes con capacidade legal suficiente segundo o Real decreto lexislativo 1/1995, do 24 de marzo, do Estatuto dos traballadores.</p>
<p>Rubricado</p>
<p>Táboa salarial para 1997</p>
<p>Aguas de Fontenova, S.A.</p>
<table><tbody><tr><td></td></tr>
<tr><td>Categorías</td><td>SB</td><td>PCI</td></tr>
<tr><td></td></tr>
</tbody></table>
<table><tbody><tr><td>-Persoal técnico</td></tr>
<tr><td>Licenciados/as titulados/as superiores</td><td>136.560</td></tr>
<tr><td>Técnicos/as titulados/as</td><td>117.756</td></tr>
<tr><td>Peritos e asimilados/as</td><td>117.756</td></tr>
<tr><td>-Non titulados</td></tr>
<tr><td>Encargado/a xeral</td><td>117.756</td></tr>
<tr><td>Encargado/a de sección</td><td>110.233</td></tr>
<tr><td>-Persoal administrativo</td></tr>
<tr><td>Xefe/a de 1ª</td><td>113.967</td><td>1.504</td></tr>
<tr><td>Xefe/a de 2ª contable-caixeiro/a</td><td>81.418</td><td>1.504</td></tr>
<tr><td>Oficial de 1ª</td><td>81.418</td><td>1.124</td></tr>
<tr><td>Oficial de 2ª</td><td>81.418</td><td>1.001</td></tr>
<tr><td>Auxiliar</td><td>81.418</td><td>698</td></tr>
<tr><td>-Persoal mercantil</td></tr>
<tr><td>Xefe/a de vendas</td><td>117.756</td></tr>
<tr><td>Inspector/a de vendas</td><td>81.418</td><td>1.124</td></tr>
<tr><td>-Persoal obreiro</td></tr>
<tr><td>Capataz</td><td>81.418</td><td>1.124</td></tr>
<tr><td>Operario/a de embotellamento</td><td>81.418</td><td>698</td></tr>
<tr><td>Aprendiz</td><td>S.M.I.</td><td>698</td></tr>
<tr><td>-Oficios varios</td></tr>
<tr><td>Oficial de 1ª</td><td>81.418</td><td>1.091</td></tr>
<tr><td>Conductor/a-repartidor/a</td><td>81.418</td><td>1.091</td></tr>
<tr><td>Oficial de 2ª</td><td>81.418</td><td>1.001</td></tr>
<tr><td>Oficial de 3ª</td><td>81.418</td><td>1.001</td></tr>
<tr><td>Axudante</td><td>81.418</td><td>698</td></tr>
<tr><td>Conductor/a</td><td>81.418</td><td>698</td></tr>
<tr><td>Laborante</td><td>81.418</td><td>698</td></tr>
<tr><td>-Persoal subalterno</td></tr>
<tr><td>Peón</td><td>76.618</td><td>698</td></tr>
<tr><td>Almacenista</td><td>76.618</td><td>698</td></tr>
<tr><td>Ordenanza-cobrador/a</td><td>76.618</td><td>698</td></tr>
<tr><td>Ordenanza</td><td>76.618</td><td>698</td></tr>
<tr><td>Vixilante</td><td>76.618</td><td>698</td></tr>
<tr><td>Porteiro/a e conserxe</td><td>76.618</td><td>698</td></tr>
<tr><td>Telefonista</td><td>76.618</td><td>698</td></tr>
<tr><td>Xardineiro/a</td><td>76.618</td><td>698</td></tr>
<tr><td>Limpador/a</td><td>76.618</td><td>698</td></tr></tbody></table>
<p>1763</p>

