---
date: '1998-09-28'
id: 638E
page: 10
number: 188
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Resolución do 10 de setembro de 1998, da Dirección Xeral de Centros e
  Inspección Educativa, pola que se establece o calendario para a celebración de
  eleccións de membros dos consellos escolares de centros de educación non
  universitaria.
range: Resolución
url: 'https://www.xunta.gal/dog/Publicados/1998/19980928/Anuncio638E_gl.html'
---
<p>O Decreto 92/1988, do 28 de abril, polo que se regulan os órganos de goberno dos centros públicos de ensino non universitario, modificado polo Decreto 279/1990, do 27 de abril, establece no seu artigo 29 que o procedemento de elección dos membros do consello escolar dos centros públicos se desenvolverá no primeiro trimestre do curso académico que corresponda e dentro do período lectivo, e que a data de celebración das eleccións será fixada, cun mes de antelación, pola Consellería de Educación e Ordenación Universitaria.</p>
<p>O Decreto 374/1996, do 17 de outubro, polo que se aproba o Regulamento orgánico das escolas de educación infantil e dos colexios de educación primaria, e o Decreto 324/1996, do 26 de xullo, polo que se aproba o Regulamento orgánico dos institutos de educación secundaria, establecen ámbolos dous nos seus artigos 49 que a elección do consello escolar e a súa constitución nos centros de nova creación se efectuará no mes de outubro, e que a primeira renovación do consello escolar se producirá ó cabo dun ano ou dous de maneira que coincida coa renovación do resto dos consellos escolares no ámbito da Comunidade Autónoma.</p>
<p>Por outra parte, a Orde do 21 de outubro de 1996 (DOG do 22), pola que se determinan aspectos para a elección dos membros do consello escolar nos centros docentes non universitarios sostidos con fondos públicos, establece o procedemento de integración no consello escolar dos profesores, dos alumnos e dos pais dos alumnos do primeiro ciclo da educación secundaria obrigatoria que cursen estudios nun centro de primaria, e determina a composición dos consellos escolares dos institutos de educación secundaria con menos de oito unidades.</p>
<p>Por corresponderlle no curso 1998-99 a renovación dos consellos escolares dos centros docentes non universitarios sostidos con fondos públicos, esta dirección xeral, en uso das atribucións expresadas no artigo 29 do Decreto 92/1988, do 28 de abril,</p>
<p>RESOLVE:</p>
<p>Artigo 1º</p>
<p>O obxecto desta disposición é fixa-las datas para a elección dos representantes dos distintos sectores da comunidade educativa no consello escolar dos centros docentes non universitarios sostidos con fondos públicos.</p>
<p>Artigo 2º</p>
<p>1. As eleccións dos representantes dos distintos sectores da comunidade educativa no consello escolar celebraranse entre os días 23 e 30 de novembro de 1998, ámbolos dous incluídos.</p>
<p>2. A xunta electoral regulada no artigo 30 do Decreto 92/1988, do 28 de abril, segundo a nova redacción dada polo Decreto 324/1996, do 26 de xullo, polo que se aproba o Regulamento orgánico dos institutos de ensino secundario, constituirase entre os días 3 e 7 de novembro de 1998.</p>
<p>3. De conformidade co establecido no artigo 31 b) do Decreto 92/1998, do 28 de abril, é competencia da xunta electoral concreta-lo calendario escolar. As xuntas electorais terán presente, en todo caso, que o prazo de admisión de candidatos non deberá ser inferior a sete días naturais.</p>
<p>Artigo 3º</p>
<p>Os centros que comezaron o seu funcionamento no curso 1997-98 levarán a cabo a primeira renovación do consello escolar prevista nos artigos 49 do Decreto 374/1996, e do Decreto 324/1996, de acordo co calendario xeral establecido no artigo 2º desta resolución.</p>
<p>Artigo 4º</p>
<p>As eleccións para a primeira constitución do consello escolar nos centros que iniciaron o seu funcionamento no curso 1998-99 celebraranse entre os días 15 e 31 de outubro de 1998:</p>
<p>a) Para os centros de educación infantil, primaria e secundaria, de acordo coa orde desta consellería do 21 de outubro de 1996 (DOG do 22 ).</p>
<p>b) Para centros públicos de ensino non universitario de características singulares, de educación especial e de educación de adultos, de acordo coa orde desta consellería do 29 de outubro de 1996 (DOG do 4 de novembro), corrección de erros DOG do 15 de novembro de 1996.</p>
<p>Artigo 5º</p>
<p>As eleccións para a constitución do consello escolar nos colexios públicos integrados celebraranse entre os días 9 e 19 de decembro de 1998, ámbolos dous inclusive.</p>
<p>Artigo 6º</p>
<p>Os centros en cada renovación parcial modificarán o número de membros do consello escolar en función do número de unidades que teñan nese momento.</p>
<p>Artigo 7º</p>
<p>Ós membros integrantes da xunta electoral, das mesas electorais e os electores que necesiten permiso laboral para o desempeño das súas obrigas seralles de aplicación o artigo 70.2º da Lei 4/1988, do 26 de maio (DOG do 1 de xuño), da función pública de Galicia. Non obstante, os días en que se celebren as eleccións de representantes dos distintos sectores da comunidade educativa non poderán ser declarados non lectivos.</p>
<p>Artigo 8º</p>
<p>Esta resolución entrará en vigor o mesmo día da súa publicación no Diario Oficial de Galicia.</p>
<p>Santiago de Compostela, 10 de setembro de 1998.</p>
<p>Severino Somoza Gómez</p>
<p>Director xeral de Centros e Inspección Educativa</p>
<p>8717</p>

