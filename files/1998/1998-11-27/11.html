---
date: '1998-11-27'
id: 611A
page: 12
number: 231
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 5 de novembro de 1998, da Delegación Provincial de Pontevedra,
  pola que se dispón o rexistro, depósito e publicación, no Diario Oficial de
  Galicia, do convenio colectivo da empresa Real Club Celta, S.A.D.
range: Resolución
url: 'https://www.xunta.gal/dog/Publicados/1998/19981127/Anuncio611A_gl.html'
---
<p>Visto o expediente do convenio colectivo para a empresa Real Club Celta, S.A.D., que tivo entrada nesta delegación provincial o día 30-10-1998, subscrito en representación da parte económica por unha representación da empresa, e da parte social, polo delegado de persoal, o 28-10-1998. De conformidade co disposto no artigo 90.2º e 3º, do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da</p>
<p>Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.-Ordena-la súa inscrición no libro de rexistro de convenios colectivos de traballo, que consta nesta delegación provincial, e a notificación ás representacións económica e social da comisión negociadora.</p>
<p>Segundo.-Ordena-lo seu depósito no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>Vigo, 5 de novembro de 1998.</p>
<p>Antonio Coello Bufill</p>
<p>Delegado provincial de Pontevedra</p>
<p>Convenio colectivo da empresa Real Club Celta</p>
<p>Artigo 1º.-Ámbito territorial.</p>
<p>O presente convenio colectivo será de aplicación na empresa Real Club Celta, con domicilio social na Avda. Balaídos, s/n.</p>
<p>Artigo 2º.-Ámbito funcional.</p>
<p>Este convenio abarca tódalas actividades existentes actualmente para o desenvolvemento das funcións propias da sociedade e do seu obxecto social. As condicións aquí pactadas terán o carácter de mínimas obrigatorias.</p>
<p>Artigo 3º.-Ámbito persoal.</p>
<p>Enténdese comprendidos baixo o ámbito de aplicación deste convenio tódolos traballadores dependentes desta empresa, así como os que ingresen no futuro, excluíndose aqueles que segundo a lei poidan saírse do seu ámbito.</p>
<p>Artigo 4º.-Vixencia.</p>
<p>Este convenio colectivo entrará en vigor para tódolos efectos a partir do 1 de xaneiro de 1998 e ata o 31 de decembro de 1998. No momento do remate da vixencia do presente convenio colectivo manterán a súa vixencia todas e cada unha das cláusulas ata a entrada en vigor do seguinte convenio.</p>
<p>Artigo 5º.-Denuncia.</p>
<p>O presente convenio deberá ser denunciado por algunha das partes con dous meses de antelación ó seu vencemento. De non efectuarse ningunha denuncia, quedará prorrogado excepto nos conceptos salariais, que se verán actualizados no IPC que para o ano anterior estableza o INE.</p>
<p>Artigo 6º.-Salarios.</p>
<p>Os salarios para o presente convenio serán os establecidos para cada categoría na táboa anexa. Non haberá discriminacións salariais por razóns de sexo e suprimiranse as diferencias dentro da mesma categoría.</p>
<p>Artigo 7º.-Revisión salarial.</p>
<p>No caso de que o IPC rexistrase o 31 de decembro de 1998 un incremento superior ó 2,5%, efectuarase unha revisión salarial tan pronto se constate oficialmente a dita circunstancia, no exceso sobre a indicada cifra. Tal incremento aboarase con efectos do 1º de xaneiro de 1998.</p>
<p>Artigo 8º.-Xornada de traballo.</p>
<p>A xornada de traballo distribuirase conforme o seguinte horario:</p>
<p>Persoal de oficina administrativo:</p>
<p>De luns a venres de 10 a 14 h e de 17 a 20 h.</p>
<p>Os domingos que haxa partido entrarán hora e media antes da celebración deste.</p>
<p>Persoal oficina socios:</p>
<p>De luns a venres: de 10 a 14 h e de 17 a 20 h.</p>
<p>Na semana que haxa partido de fútbol, os sábados traballarase de 10 a 13 h e os domingos de 10.30 a 13.30 así como hora e media antes da celebración do partido.</p>
<p>O persoal que desenvolva o seu traballo na oficina de socios terá dereito a un descanso rotativo o luns, da seguinte maneira: o que traballe o luns pola tarde, descansará pola mañá, e o que traballe o luns pola mañá descansará o luns pola tarde.</p>
<p>Persoal de campo:</p>
<p>De luns a venres: de 9 a 13 h e de 16 a 19 h.</p>
<p>Sábados de 9 a 14 h.</p>
<p>Xornada de verán: para todo o persoal desde o 15 de xuño ó 30 de xullo todo o persoal realizará xornada de mañá de 9 a 15 h.</p>
<p>Na primeira quincena de agosto haberá unha reunión da comisión paritaria co fin de ve-las necesidades do club, torneos, trofeos, campaña de socios, etc. co fin de estudia-la posibilidade de continuar coa xornada de verán os 15 primeiros días de agosto.</p>
<p>Artigo 9º.-Horas extraordinarias.</p>
<p>As partes asinantes do presente convenio acordan reducir ó mínimo indispensable as horas extraordinarias.</p>
<p>Terán consideración de horas extraordinarias todas aquelas que excedan da xornada laboral legalmente establecida.</p>
<p>A empresa informará mensualmente o representante dos trabajadores do número de horas extraordinarias realizadas, especificando as causas e o persoal que as levou a cabo.</p>
<p>En ningún caso as horas extraordinarias poderán supera-lo límite máximo establecido legalmente. En canto ó aboamento ou desfrute das horas extraordinarias, optarase entre aboalas cun incremento do 75% sobre o salario que lle correspondería a cada hora ordinaria ou compensalas por tempos equivalentes de descanso retribuído incrementados polo menos na porcentaxe antes indicada.</p>
<p>As horas extraordinarias mediante descanso deberán ser compensadas dentro dos dous meses seguintes á súa realización.</p>
<p>Artigo 10º.-Vacacións.</p>
<p>As vacacións serán de 30 días naturais nos meses de xuño a setembro. O calendario de vacacións fixarase na empresa con dous meses de antelación ó comezo do seu desfrute.</p>
<p>Os períodos de vacacións estipularanse de común acordo entre os traballadores e a dirección. O seu aboamento realizarase ó seu inicio, na contía de salario real que lle corresponda por tódolos conceptos salariais.</p>
<p>O desfrute das vacacións será de xeito rotativo entre o persoal. Todo o persoal que antes ou durante o período de vacacións estea en situación de IT terá dereito ó desfrute destas ou da parte pendente.</p>
<p>Artigo 11º.-Pagas extraordinarias.</p>
<p>Establécense catro pagas extraordinarias. Todas elas aboaranse na contía correspondente a 30 días de salario real, pagadoiras cada unha delas os días 10 de marzo, 25 de xullo, 15 de outubro e 15 de decembro.</p>
<p>O persoal que ingresase ou deixase de presta-los seus servicios na empresa, calquera que fose a causa, durante o transcurso do ano, terá dereito á parte proporcional das ditas pagas en relación ó tempo traballado. Así mesmo, e no suposto de que o club obtivese un ou máis títulos (campión de liga, campión da Copa S.M. o Rei, campión de Europa, Recopa ou UEFA), así como ascenso de categoría, terase dereito a unha paga extraordinaria por tal motivo na mesma contía có resto das pagas extraordinarias.</p>
<p>Artigo 12º.-Antigüidade.</p>
<p>Os aumentos por antigüidade serán calculados por trienios desde o ingreso na empresa; os ditos trienios aboaranse a razón do 8% sobre os salarios do convenio vixente e comezaranse a percibi-lo mesmo mes no que se cumpra o trienio. De calquera xeito ningún traballador poderá percibir neste concepto contías superiores ás que establece o Estatuto dos traballadores.</p>
<p>De tódolos xeitos repectaranse as condicións máis favorables que veñan desfrutando os afectados polo presente convenio nesa materia.</p>
<p>Artigo 12º bis.-Premio de antigüidade.</p>
<p>Insignia de prata do club, se lles outorgará a tódolos traballadores que leven na empresa 25 anos ininterrompidos.</p>
<p>Insignia de ouro, outorgaráselles ós traballadores que leven na empresa 30 anos ininterrompidos.</p>
<p>As ditas insignias terán temén unha dotación económica de tres meses de salario para a de prata é de cinco meses para a de ouro.</p>
<p>Artigo 13º.-Licencias.</p>
<p>Os traballadores, logo de aviso e xustificación, terán dereito a permisos retribuídos durante o tempo e os supostos seguintes:</p>
<p>a) Matrimonio: 16 días.</p>
<p>b) Nacemento de fillo: 3 días laborables.</p>
<p>c) Enfermidade grave de parentes ata segundo grao de consangüinidade ou afinidade, dous días e cinco se existise desprazamento fóra da provincia.</p>
<p>d) Traslado de domicilio: 2 días.</p>
<p>e) Tempo necesario para consulta médica de especialistas da Seguridad Social, cando coincidindo o horario de consulta co de traballo, precise a dita consulta o facultativo de medicina xeral, debendo o traballador presenta-lo volante xustificativo da devandita prescrición médica. Nos demais casos, ata un límite de 18 horas ano.</p>
<p>f) As traballadoras por lactación dun fillo menor de nove meses terán dereito a unha hora de ausencia do traballo, que poderán dividir en dúas fraccións.</p>
<p>g) Polo tempo indispensable para o cumprimento dun deber inescusable de carácter público ou persoal.</p>
<p>h) Por asuntos persoais ou particulares do traballador/a poderá solicitar permiso retribuído de 4 días e sen retribuír ata un máximo de trinta, de común acordo entre empresa e o traballador/a e sempre que na sección non haxa outra persoa na mesma situación.</p>
<p>i) As tardes dos días 24 e 31 de decembro e o 5 de xaneiro non serán laborais para tódolos efectos; nos casos de partido non se cobrarían as horas.</p>
<p>k) Morte de parente de primeiro grao: 5 días.</p>
<p>l) No non expresamente regulado aplicarase o disposto no Estatuto dos traballadores.</p>
<p>m) Morte de parente de segundo grao: 2 días.</p>
<p>Artigo 14º.-Desprazamentos.</p>
<p>Se por necesidade ou conveniencia da empresa e por requirimento desta, o traballador tivese que desprazarse empregando o seu propio vehículo e con aceptación voluntaria desde, aboaráselle a cantidade de 30 ptas. por km.</p>
<p>Artigo 15º.-Plus de nocturnidade.</p>
<p>As horas traballadas durante o período comprendido entre as 10 da noite e as 6 da mañá, terán unha retribución específica incrementada nun 30% do salario base.</p>
<p>Artigo 16º.-Excedencias.</p>
<p>O traballador con polo menos unha antigüidade na empresa dun ano, ten dereito a que se lle recoñeza a posibilidade de situarse en excedencia voluntaria por un prazo non menor de 2 anos e non maior de 5. Este dereito só poderá ser exercido outra vez,</p>
<p>polo mesmo traballador se transcorreron 4 anos desde o remate da anterior excedencia.</p>
<p>Os traballadores terán dereito a un período de excedencia, non superior a tres anos, para atende-lo coidado de cada fillo, tanto cando o sexa por natureza como por adopción, contado desde a data de nacemento deste.</p>
<p>Os sucesivos fillos darán dereito a un novo período de excedencia que, de se-lo caso, porá fin ó que se estivese a desfrutar. Cando o pai e nai traballen, só un deles poderá exercer este dereito.</p>
<p>O período no que o traballador permaneza na situación de excedencia consonte o establecido neste artigo será computable para efectos de antigüidade e o traballador terá dereito á asistencia a cursos de formación profesional, debendo ser convocado polo empresario para a súa participación neles, especialmente con ocasión da súa reincorporación. Durante o primeiro ano terá dereito á reserva do seu posto de traballo. Transcorrido o dito prazo, a reserva quedará referida a un posto de traballo do mesmo grupo profesional ou categoría equivalente.</p>
<p>No non regulado no presente precepto aplicarase o disposto no artigo 46 do Estatuto dos traballadores.</p>
<p>Sen prexuízo do anterior en casos excepcionais, de común acordo, a empresa e o traballador poderán considera-la concesión de situacións de excedencia fóra das legalmente reguladas.</p>
<p>Artigo 17º.-Roupa de traballo.</p>
<p>A empresa está obrigada a subministrarlle ó persoal de limpeza 2 mandís ó inicio do ano; ó persoal de campo dotarase de dúas fundas e un chándal. Tanto uns coma os outros percibirán calzado axeitado para as súas respectivas funcións.</p>
<p>Se o traballo o requirise, entregaranse luvas e traxes de auga.</p>
<p>Artigo 18º.-Recoñecemento médico.</p>
<p>A empresa está obrigada a solicitar anualmente, informando previamente o representante dos traballadores, un recoñecemento médico anual para tódolos traballadores da empresa. O tempo investido no citado recoñecemento será por conta da empresa que, cando sexa necesario, facilitará así mesmo os medios de transporte para o desprazamento.</p>
<p>Artigo 19º.-Seguridade e hixiene.</p>
<p>A empresa obrígase ó cumprimento inescusable das normas de seguridade e hixiene no traballo en materia de aseos, vestiarios, dotacións sanitarias, duchas, etc. de conformidade coa ordenanza xeral de seguridade e hixiene, e a nova Lei de prevención de riscos laborais.</p>
<p>Artigo 20º.-Traballos tóxicos, penosos ou perigosos.</p>
<p>Sinálase expresamente que os traballadores afectados polo presente convenio quedarán expresamente excluídos, e non estarán, polo tanto, obrigados</p>
<p>a realizar traballos que teñan a consideración de tóxicos, penosos ou perigosos.</p>
<p>Artigo 21º.-Complemento por IT.</p>
<p>A empresa estará obrigada a complementar ata o 100% do salario fixado no convenio desde o primeiro día de baixa.</p>
<p>Artigo 22º.-Premio de xubilación.</p>
<p>A todo traballador que cese na empresa, tanto por xubilación como por pasar a situación de invalidez permanente, que teña máis de 5 anos de vínculo á empresa, esta aboaralle o equivalente a 6 meses de traballo. Este premio percibirao o seu viúvo/a se o traballador morre antes de xubilarse e, no seu defecto, os orfos menores de 18 anos ou de máis de 18 anos, se non teñen traballo. Tamen terá dereito a un pase gratuíto para a bancada de tribuna.</p>
<p>Artigo 23º.-Xubilación anticipada ós 64 anos.</p>
<p>A empresa poderá acordar, conxuntamente cos traballadores, xubilacións anticipadas ós 64 anos de conformidade co Real decreto 1194/1985, e Real decreto lei 14/1981. No tal suposto, a empresa deberá cubri-la contratación dun traballador demandante de emprego mediante un contrato da mesma natureza.</p>
<p>Artigo 24º.-Xubilación forzosa.</p>
<p>Establécese a xubilación forzosa ós 65 anos de idade dos traballadores e traballadoras que teñan cuberto o período legal de carencia para obtela ou no momento que a alcancen.</p>
<p>Quedan excluídos do disposto no parágrafo anterior aqueles traballadores/as que cumprán os requisitos da idade e carencia con anterioridade á entrada en vigor do presente convenio.</p>
<p>A empresa fará fixos ós traballadores e traballadoras con contrato temporal, no momento da finalización deste, se durante a vixencia se produce un cesamento na empresa por mor da xubilación forzosa. No caso de existir varios traballadores e traballadoras temporais no momento do cesamento, a comisión paritaria decidirá qué persoa é a máis idónea para ocupa-lo posto.</p>
<p>Artigo 25º.-Axuda familiar especial.</p>
<p>Aplicarase unha axuda familiar especial anual de 60.000 ptas. por cada fillo/a que teña recoñecido o dereito de diminuído físico ou psíquico polo INSS e que non se atope traballando. O traballador achegará a documentación acreditativa para o aboamento desta axuda que se pagará a razón de 5.000 ptas. mensuais.</p>
<p>Os traballadores poderán optar mediante comunicación expresa dirixida á dirección da empresa polo aboamento íntegro e dunha soa vez da expresada axuda familiar.</p>
<p>Artigo 26º.-Dereitos sindicais.</p>
<p>Cota sindical: os traballadores poderán solicitar da empresa o desconto en nómina da cota sindical. Esta solicitude farase por escrito no que conste a central sindical e o número de conta onde a empresa ingresará as cotas retidas ós afiliados.</p>
<p>Créditos horarios: o delegado de persoal, como representante legal dos traballadores, pode dispor dun crédito horario mensual retribuído para o exercicio das súas funcións. Este crédito será de 20 horas mensuais. No suposto de que non se consuma o dito crédito horario, acumularase para o seguinte mes, tanto en parte como na súa totalidade.</p>
<p>Asemblea: dentro das formalidades previstas no Estatuto dos traballadores, a empresa facilitará o exercicio do dereito de reunión durante a xornada laboral e durante 30 minutos ó mes.</p>
<p>Artigo 27º.-Pluriemprego.</p>
<p>Calquera persoa que realice traballos na empresa, aínda que estes sexan esporádicos, deberá esta debidamente contratado coa súa correspondente alta na Seguridade Social, sendo competencia do delegado de persoal controlar e vixia-lo cumprimento da lei nesta aspecto.</p>
<p>Artigo 28º.-Superior e inferior categoría.</p>
<p>Ningún traballador estará obrigado a realizar traballos de inferior categoría, sen embargo, por circunstancias excepcionais e debidamente acreditadas de carácter perentorio ou imprevisibles, a empresa poderá destinar a un traballador a tarefas correspondentes a unha categoría inferior á súa, o cal só poderá facelo polo tempo imprescindible, manténdolle a retribución e demais dereitos derivados da súa categoría profesional, e comunicándollo ó delegado de persoal.</p>
<p>O traballador que faga función de categoría superior á que lle corresponda e tivese recoñecida, por un período superior a 6 meses durante un ano ou 8 durante dous anos, poderá reclamar ante a dirección da empresa a clasificación profesional axeitada.</p>
<p>Artigo 29º.-Seguro colectivo.</p>
<p>Durante a vixencia deste convenio a empresa concertará un seguro colectivo de accidentes, con primas íntegras ó seu cargo, mediante pólizas que cubran as seguintes indemnizacións:</p>
<p>a) Accidente laboral ou común con resultado de morte: 7.000.000 de ptas.</p>
<p>b) Accidente laboral ou común con resultado de invalidez permanente, absoluta ou gran invalidez: 13.000.000 de ptas.</p>
<p>O resultado facilitará o nome do beneficiario. Para o persoal de nova incorporación, a póliza de seguros deberá concertarse nun prazo dun mes a partir da contratación.</p>
<p>Unha copia das pólizas inserirase no taboleiro de anuncios.</p>
<p>Artigo 30º.-Capacidade diminuída.</p>
<p>Todos aqueles traballadores que, por accidente, ou enfermidade con reducción das súas facultades físicas ou intelectuais, sufran unha capacidade diminuída, terán preferenia para ocupa-los postos máis aptos en relación coas súas condicións, sempre que teñan aptitude ou idoneidade para o novo posto.</p>
<p>Artigo 31º.-Lexislación subsidaria.</p>
<p>En todo o non expresamente regulado neste convenio aplicarase o previsto no Estatuto dos traballadores, Lei orgánica de liberdade sindical e ordenanza.</p>
<p>Artigo 32º.-Comisión paritaria.</p>
<p>Como órgano de interpretación, conciliación e arbitraxe do presente convenio, créase unha comisión mixta paritaria integrada por cada un dos membros da comisión negociadora do convenio.</p>
<p>Esta comisión reunirase por petición de calquera das partes interesadas, reuníndose obrigatoriamemte nun prazo máximo de 15 días despois de ser solicitada.</p>
<p>Artigo 33º.-Plus de transporte.</p>
<p>Todo o persoal afectado polo presente convenio percibirá durante a súa vixencia 3.000 pesetas mensuais en concepto de gastos de locomoción.</p>
<p>Artigo 34º.-Plus de domingos.</p>
<p>O persoal que desenvolva o seus traballo en domingo percibirá un plus deste concepto de 4.000 pesetas por domingo; os que veñan hora e media antes percibirán 1.700 pesetas por este concepto.</p>
<p>ANEXO</p>
<p>Táboa salarial ano 1998</p>
<table><tbody><tr><td></td></tr>
<tr><td>Categorías</td><td>Soldo</td><td>Complemento</td></tr>
<tr><td></td></tr>
</tbody></table>
<table><tbody><tr><td>Secretario xeral</td><td>342.105</td><td></td></tr>
<tr><td>Adestrador</td><td>233.250</td><td>51.830</td></tr>
<tr><td>Xefe negociado</td><td>136.050</td><td>72.000</td></tr>
<tr><td>Caixeira xefe</td><td>135.743</td><td>45.000</td></tr>
<tr><td>Admvo. caixeira</td><td>126.367</td><td>12.000</td></tr>
<tr><td>Administrativo/a</td><td>121.014</td><td>7.000</td></tr>
<tr><td>Aux. Administrt.</td><td>102.616</td><td></td></tr>
<tr><td>P. limpeza</td><td>116.994</td><td>21.373</td></tr>
<tr><td>Encargado de material
especialista</td><td>116.994</td><td>23.439</td></tr>
<tr><td>Encarg. instalacións</td><td>129.661</td><td>11.000</td></tr>
<tr><td>Coidador instalacións</td><td>123.459</td><td>16.881</td></tr>
<tr><td>Masaxista A.T.S.</td><td>129.202</td><td>17.091</td></tr>
<tr><td>Axd. masaxista</td><td>102.616</td><td></td></tr>
<tr><td></td></tr></tbody></table>
<table><tbody><tr><td></td></tr>
<tr><td>Categorías</td><td>Soldo</td><td>Complemento</td></tr>
<tr><td></td></tr>
</tbody></table>
<table><tbody><tr><td>Fisioterapeuta</td><td>112.000</td><td></td></tr>
<tr><td>Chofer</td><td>116.994</td><td>17.202</td></tr>
<tr><td>Técnico deportivo</td><td>181.004</td><td>136.937</td></tr>
<tr><td>Titulado superior</td><td>214.323</td><td></td></tr>
<tr><td>Peón</td><td>95.616</td><td></td></tr>
<tr><td>Telefonista</td><td>87.000</td><td></td></tr>
<tr><td></td></tr></tbody></table>
<p>10378</p>

