---
date: '1998-08-25'
id: 5A9A
page: 9
number: 164
agency: 'CONSELLERÍA DE PESCA, MARISQUEO E ACUICULTURA'
section: I. DISPOSICIÓNS XERAIS
title: >-
  Orde do 31 de xullo de 1998 pola que se regulamenta a normativa para o
  recoñecemento das escolas de navegación de lecer na Comunidade Autónoma de
  Galicia.
range: Orde
url: 'https://www.xunta.gal/dog/Publicados/1998/19980825/Anuncio5A9A_gl.html'
---
<p>O Real decreto 89/1996, do 26 de xaneiro, sobre o traspaso á Comunidade Autónoma de Galicia das funcións e servicios en materia de ensinanzas náutico-deportivas, transfírelle á Comunidade Autónoma, entre outras funcións, a autorización e recoñecemento das escolas de formación náutico deportivas.</p>
<p>A Orde do 17 de xuño de 1997 do Mº de Fomento regula as condicións para o goberno de embarcacións de lecer, e establece para obtelas un exame teórico e un práctico ou, no lugar deste último, a obriga de realiza-las prácticas de seguridade e navegación nunha escola de navegación de lecer recoñecida ou nunha etidade autorizada.</p>
<p>É necesario, logo, establece-las condicións necesarias para adecua-los escolas de formación á nova realidade que esta supón, para garantirlles ós aspirantes a obte-las titulacións para o goberno de embarcacións deportivas o nivel de calidade na formación que esta establece e para fomenta-la náutica deportiva ó facer dos centros de formación auténticos centros ó servicio dos afeccionados e entidades dinamizadores desta actividade.</p>
<p>Neste mesmo obxectivo e no de determina-lo papel dos distintos centros ou entidades que actuen neste sector, é preciso establece-lo marco normativo no que aquelas que non estean recoñecidas como escolas de formación, poden solicita-la realización das prácticas establecidas na citada Orde do 17 de xuño de 1997.</p>
<p>Polo exposto</p>
<p>DISPOÑO:</p>
<p>TÍTULO I</p>
<p>Disposicións xerais</p>
<p>Artigo 1º.-O recoñecemento das escolas de formación que queiran impartir cursos de formación ou as prácticas básicas de seguridade e navegación e a autorización de entidades para a realización das ditas prácticas para a obtención das titulacións para o goberno de embarcacións de lecer no ámbito da Comunidade Autónoma de Galicia, deberán cumpri-los requisitos e o procedemento establecido na presente orde.</p>
<p>Artigo 2º.-Poderán solicita-lo recoñecemento como escola de navegación de lecer ou a autorización para impartir prácticas básicas de seguridade e navegación as persoas físicas, as entidades xurídicas, os organismos e as institucións que, de acordo co procedemento establecido na presente orde acrediten o cumprimento dos requisitos establecidos.</p>
<p>Artigo 3º.-Créase o Rexistro de Escolas de Navegación de Lecer coa finalidade de anotación, segui-</p>
<p>mento, control e inspección das escolas recoñecidas como tales. O dito rexistro será custodiado e levado polo Negociado de Titulacións de Lecer da Dirección Xeral de Formación Pesqueira e Investigación.</p>
<p>TÍTULO II</p>
<p>Das escolas de navegación de lecer</p>
<p>e o seu recoñecemento</p>
<p>Capítulo I</p>
<p>Das escolas de navegación de lecer</p>
<p>Artigo 4º.-A escola de navegación de lecer é un centro que ten como obxecto a formación teórica e práctica no goberno de embarcacións de lecer nos seus distintos niveis, e conta cos recursos humanos e materiais necesarios para impartir esta formación cun axeitado nivel de calidade e coas debidas condicións de seguridade.</p>
<p>Artigo 5º.-Para poder desenvolve-la súa actividade, as escolas de navegación de lecer deberán solicita-lo seu recoñecemento pola Consellería de Pesca, Marisqueo e Acuicultura, segundo o establecido nesta orde. O recoñecemento dará lugar á inscrición no Rexistro de Escolas de Navegación de Lecer e ós dereitos que como tal escola inscrita lle correspondan.</p>
<p>Artigo 6º.-Para o recoñecemento como escolas de navegación de lecer establécense dúas categorías:</p>
<p>a) Escola de navegación de lecer (ENAL): estará recoñecida para imparti-la formación e as prácticas para tódalas titulacións para o goberno de embarcacións de lecer. Debe cumpri-los requisitos establecidos no artigo 12º.</p>
<p>b) Escola básica de navegación de lecer (ENAL básica): estará recoñecida para imparti-la formación e as prácticas para as titulacións de patrón para a navegación básica e de patrón de embarcacións de lecer. Debe cumpri-los requisitos establecidos no artigo 13º.</p>
<p>Artigo 7º.-As escolas terán a consideración de centros colaboradores da Administración nos temas que lle son propios.</p>
<p>Artigo 8º.-As escolas poderán solicitar da Administración a celebración de exames extraordinarios das titulacións para as que están recoñecidas cando entre as súas actividades inclúa a realización de cursos de formación teórica e de acordo co que regulamentariamente se estableza.</p>
<p>Capítulo II</p>
<p>Dos requisitos para o recoñecemento das escolas de navegación de lecer</p>
<p>Artigo 9º.-As entidades que soliciten o recoñecemento como ENAL ou ENAL básica deberán estar constituídas, legalizadas e inscritas nos rexistros correspondentes e dadas de alta no imposto de actividades económicas. Deben contar con tódolos permisos e licencias necesarios para o inicio da súa actividade.</p>
<p>Artigo 10º.-Con carácter xeral deberán contar con instalacións permanentes, propias ou en réxime de aluger ou outros que permitan o desenvolvemento das actividades. A título enunciativo:</p>
<p>1. Unha aula para clases teóricas con capacidade para 15 alumnos, cun mínimo de 30 m, correctamente</p>
<p>iluminada, con posibilidades de ventilación e equipada con mobiliario para alumnos e profesor adecuado ó tipo de ensinanzas que se vai impartir.</p>
<p>2. Unha aula de prácticas dun mínimo de 30 m correctamente iluminada e ventilada, dotada cos elementos necesarios para a realización das prácticas.</p>
<p>3. Un despacho para que o profesorado poida atende-las consultas individuais dos alumnos e a preparación das clases</p>
<p>4. As dependencias administrativas necesarias para atende-la demanda da escola.</p>
<p>5. Servicios hixiénicos e vestiarios en número suficiente para as necesidades da escola.</p>
<p>6. Un espacio dedicado a paiol de aparellos suficiente para as necesidades da escola.</p>
<p>7. Medios didácticos adecuados ó tipo de formación que se vai impartir.</p>
<p>8. Material didáctico suficiente para as ensinanzas que se van impartir: cartas náuticas, mostras de material de seguridade, material de comunicacións, etc.</p>
<p>9. Embarcación de prácticas segundo o nivel da escola.</p>
<p>10.- Unha póliza de seguros de responsabilidade civil de 50 millóns de pesetas que cubra tódalas actividades da escola, incluídas as prácticas en embarcación e un seguro de accidentes para os alumnos.</p>
<p>Artigo 11º.-Para o seu funcionamento a escola deberá contar cun cadro de persoal axeitado as súas necesidades que poida desempeña-las seguintes funcións:</p>
<p>1. Director. Persoa á que corresponde a responsabilidade da organización e o funcionamento da escola por designación do titular. Deberá velar pola calidade da formación impartida e o cumprimento da normativa de seguridade na realización das prácticas. A dirección pode ser asumida directamente polo titular se este é unha persoa física.</p>
<p>2. Instructor. Persoa encargada de impartir e supervisa-las prácticas, que debe estar en posesión de titulación profesional náutica suficiente que o faculte para impartir as prácticas segundo a lexislación vixente. Referendará persoalmente coa súa sinatura o libro rexistro de prácticas e os certificados individuais dos alumnos.</p>
<p>O instructor manterá coa escola unha relación contractual de tipo laboral, por calquera dos sistemas recollidos na normativa vixente, agás que sexa o propio titular da escola.</p>
<p>3. Profesor de teoría. Persoa que, contando cunha titulación profesional náutica axeitada, se encarga de imparti-la formación teórica.</p>
<p>A figura de instructor e de profesor de teoría poden coincidir na mesma persoa sempre que sexa posible a compatibilidade horaria.</p>
<p>4. A escola poderá incorporar, por razóns de incompatibilidade horaria ou de volume de alumnos, contramestres con funcións de apoio á docencia, que traballarán sempre baixo a supervisión e control do ins</p>
<p>tructor, co fin de mellora-la calidade da formación e prestar unha atención máis personalizada.</p>
<p>5. Se a escola solicita a realización de exames extraordinarios, será necesaria a existencia da figura de secretario como responsable da xestión administrativa da escola.</p>
<p>Artigo 12º.-Os requisitos mínimos que deben cumpri-los os centros que opten ó recoñecemento como ENAL son:</p>
<p>1. Cumpri-los mínimos establecidos nos artigos 10 e 11.</p>
<p>2. Unha embarcación de eslora maior de 12 metros co equipo mínimo para a categoría de navegación A. (Circular nº 7/1995 da DG da Mariña Mercante).</p>
<p>Estas embarcacións serán exclusivamente embarcacións de lecer, consideraranse para os efectos de inscrición e rexistro consonte o Real decreto 1027/1989, do 28 de xullo sobre abandeiramento, matriculación e rexistro de buques, o uso dos cales coma embarcacións de prácticas lles confire un fin lucrativo.</p>
<p>3. Dous sextantes, cartas de navegación, roteiros, libro de faros e sinais de néboa e código internacional de sinais.</p>
<p>4. Unha balsa de capacidade mínima para 4 persoas dun modelo homologado con equipo de supervivencia. Un modelo de sistema de liberación hidroestático para balsa fixa.</p>
<p>5. Tres modelos de chalecos diferentes, alomenos dous autoinchables, e un deles cun sistema de localización. Espello de sinais.</p>
<p>6. Un traxe de supervivencia.</p>
<p>7. Luces cialume, bolsas de colorante, mostras de cinta reflectora de luz e de radar, un respondedor radar e equipo pirotécnico habitual: foguetes, botes de fume e sinais</p>
<p>8. Radiobaliza de 406 Mhz para formación.</p>
<p>9. Un equipo de comunicacións transmisor receptor de VHF fixo e un móbil.</p>
<p>10. Sistema de recolla de home á auga.</p>
<p>11. Un retroproxector e un aparello de vídeo.</p>
<p>Artigo 13º.-Os requisitos mínimos que deben cumpri-los centros que opten ó recoñecemento como ENAL básica son:</p>
<p>1. Os establecidos nos artigos 10 e 11, agás os do artigo 10.2º e 10.6º.</p>
<p>2. Unha embarcación de eslora maior de 6 metros co equipo mínimo para a categoría de navegación C. (Circular nº 7/1995 da DG da Mariña Mercante)</p>
<p>Estas embarcacións serán exclusivamente embarcacións de lecer, consideraranse para os efectos de inscrición e rexistro consonte o Real decreto 1027/1989, do 28 de xullo sobre abandeiramento, matriculación e rexistro de buques, o uso das cales como embarcacións de prácticas lles confire un fin lucrativo.</p>
<p>3. Barómetro, termómetro, agulla de tomar demoras, sonda e GPS.</p>
<p>4. Un traxe de supervivencia.</p>
<p>5. Tres modelos de chalecos diferentes, alomenos dous autoinchables. Espello de sinais.</p>
<p>6. Luces cialume, bolsas de colorante, mostras de cinta reflectora de luz e de radar e equipo pirotécnico habitual: foguetes, botes de fume e sinais</p>
<p>7. Un retroproxector e un aparello de vídeo.</p>
<p>Capítulo III</p>
<p>Do procedemento de recoñecemento das escolas</p>
<p>Artigo 14º.-O recoñecemento efectuarase por solicitude do interesado por escrito no modelo do anexo I, ó que se lle xuntará a seguinte documentación:</p>
<p>1. A que acredite a personalidade xurídica do titular: fotocopia legalizada do DNI, se é persoa física, ou escrituras de constitución debidamente inscritas, se é persoa xurídica.</p>
<p>2. A que acredite as autorizacións de funcionamento: licencia municipal, alta no imposto de actividades económicas, e calquera outra necesaria para o comezo das actividades.</p>
<p>3. Memoria descritiva da escola que se vaia recoñecer, onde figure como mínimo a súa razón social e o enderezo, a descrición das instalacións e dos equipos e embarcacións e os planos necesarios, e se xustifique o cumprimento das condicións establecidas para a homologación.</p>
<p>4. Documentación que acredite a titularidade das embarcacións de prácticas e copias da documentación destas.</p>
<p>5. Relación de persoal que preste servicio na escola, cos cargos que vai desempeñar.</p>
<p>6. Fotocopia legalizada do DNI e do título profesional do instructor, así como copia do contrato que o vincula á escola.</p>
<p>7. Copia legalizada da póliza de seguros a que fai referencia o artigo 10º.10 con indicación dos riscos que cobre e xustificado o seu pagamento para o ano.</p>
<p>Artigo 15º.-A Consellería de Pesca, Marisqueo e Acuicultura, logo de vista a documentación presentada e realizadas as inspeccións que considere pertinentes, resolverá no prazo máximo de tres meses a inscrición como escola recoñecida, considerándose en caso contrario denegada a petición.</p>
<p>Artigo 16º.-Os solicitantes poderán solicitar da Consellería de Pesca, Marisqueo e Acuicultura un informe previo sobre o recoñecemento da escola mediante a presentación do correspondente proxecto e a relación de marcas e modelos do material que se vai adquirir. O informe positivo é vinculante para Administración, e unha vez comunicada a finalización das obras e comprobado se a escola e os seus equipos responden ó proxecto, no prazo dun mes, debe efectua-la inscrición ou efectua-las reparacións oportunas para a súa emenda.</p>
<p>Artigo 17º.-A resolución de recoñecemento dará lugar á inscrición da escola no Rexistro de Escolas de Navegación de Lecer é terá vigor por un prazo de cinco (5) anos, debendo solicitarse a súa renovación transcorrido este prazo. A dita resolución será publicada no Diario Oficial de Galicia.</p>
<p>Artigo 18º.-As escolas inscritas están obrigadas a comunicarlle ó rexistro calquera cambio que modifique as condicións en que foi recoñecida, así como a substitución do instructor ou o cambio de embarcación de prácticas.</p>
<p>Artigo 19º.-A Consellería de Pesca, Marisqueo e Acuicultura poderá realiza-las inspeccións e controis que considere necesarios, sendo obriga da escola facilitalos.</p>
<p>Artigo 20º.-As escolas poderán perde-lo seu recoñecemento e ser anulada a súa inscrición no rexistro, por non renovaren o recoñecemento, por incumprimento das súas obrigas ou por cesamento da actividade por máis de tres anos. A dita resolución será publicada no Diario Oficial de Galicia.</p>
<p>Capítulo IV</p>
<p>Das obrigas das escolas</p>
<p>Artigo 21º.-As escolas están obrigadas a imparti-las prácticas de acordo co establecido nesta orde e na Orde do 17 de xuño de 1997 do Ministerio de Fomento e na Orde do 30 de xullo da Consellería de Pesca, Marisqueo e Acuicultura.</p>
<p>Artigo 22º.-As escolas están obrigadas:</p>
<p>a) A expedirlle a cada alumno que teña realizado as prácticas un certificado da realización.</p>
<p>b) Ter á disposición dos alumnos unha folla de reclamacións onde estes poidan realiza-las que consideren oportunas. As ditas follas serán de papel autocopiativo que permita a emisión de dúas copias, unha seralle entregada ó presentador da reclamación e outra será arquivada na escola. O orixinal será enviado pola escola á Consellería de Pesca, Marisqueo e Acuicultura no prazo máximo de 5 días desde a súa presentación.</p>
<p>c) Ter exposto en lugar visible dentro das súas instalacións un cadro de información ó alumno sobre o contido e duración dos cursos e prácticas que realice e do prezo deberá aboar por cada unha delas. O dito cadro onde figurará o número de inscrición da escola será presentado nunha delegación territorial da Consellería de Pesca, Marisqueo e Acuicultura para a súa selaxe.</p>
<p>d) Deberá comunicarlle á Capitanía Marítima da zona e ó Rexistro de Titulacións da Dirección Xeral de Formación Pesqueira e Investigación, previamente ó inicio das prácticas de seguridade e navegacións, a relación de alumnos, as saídas previstas e a data, hora e embarcación nas que se levarán a cabo.</p>
<p>O instructor comunicará ó Centro de Coordinación e Salvamento correspondente o inicio do período de prácticas e o seu remate.</p>
<p>Artigo 23º.-Para os efectos estatísticos, as escolas enviarán a Consellería de Pesca, Marisqueo e Acuicultura ó final de cada ano natural o número de cursos e de tandas de prácticas realizadas, e os alumnos que participaron nelas en cada unha das súas modalidades.</p>
<p>Capítulo V</p>
<p>Do réxime sancionador</p>
<p>Artigo 24º.-O funcionamento das escolas axustarase ó disposto nesta orde e na orde do Ministerio de Fomento do 17 de xuño de 1997, así como no que</p>
<p>lle sexa de aplicación do establecido na resolución da Dirección Xeral da Mariña Mercante do 30 de decembro de 1997, e na Orde do 30 de xullo da Consellería de Pesca, Marisqueo e Acuicultura e nas resolucións que en desenvolvemento da presente orde poida emitir a Dirección Xeral de Formación Pesqueira e Investigación.</p>
<p>Artigo 25º.-O incumprimento da normativa dará lugar ás sancións correspondentes segundo a norma en vigor.</p>
<p>TÍTULO III</p>
<p>Da autorización a entidades para a realización</p>
<p>de prácticas</p>
<p>Artigo 26º.-As entidades que teñan como fin social o fomento da actividade náutica de lecer poderán realizar para os seus asociados e parentes destes en primeiro grao, as prácticas obrigatorias de seguridade e navegación, de acordo co disposto na presente orde.</p>
<p>Artigo 27º.-Para poder realiza-las prácticas, a entidade debe dispor de:</p>
<p>1. Unha instalación fixa que sirva de base para a realización das prácticas e que conte como mínimo cun local onde poidan reunirse tódolos participantes para recibi-las instruccións.</p>
<p>2. Unha embarcación adecuada para o nivel que solicite, segundo o determinado na orde do Ministerio de Fomento do 17 de xuño de 1997 e a resolución da Dirección Xeral da Mariña Mercante do 30 de decembro de 1997.</p>
<p>3. O equipo de seguridade para a realización das prácticas de acordo co establecido nos artigos 12º e 13º, segundo corresponda.</p>
<p>4. Un instructor encargado de impartir e supervisa-las practicas.</p>
<p>O instructor manterá coa entidade unha relación contractual, por calquera dos sistemas recollidos na normativa vixente, alomenos mentres dure a realización das prácticas</p>
<p>5. Unha póliza de seguros de responsabilidade civil de 50 millóns de pesetas que cubra as prácticas en embarcación e un seguro de accidentes para os alumnos.</p>
<p>Artigo 28º.-Para poder realiza-las prácticas, as entidades interesadas deberán solicitar autorización da delegación territorial da Consellería de Pesca, Marisqueo e Acuicultura, segundo o modelo do anexo II, xunto coa seguinte documentación:</p>
<p>1. Fotocopia legalizada ou compulsada do DNI do presidente da entidade ou persoa que asina a da solicitude.</p>
<p>2. Certificado do acordo do seu órgano competente polo que se toma este e se autoriza a persoa que asina a solicita-la realización de prácticas, expedido polo secretario co visto e prace do presidente.</p>
<p>3. Memoria da embarcación con descrición do equipamento co que conta e fotocopias compulsadas da documentación e certificados de navegación.</p>
<p>4. Relación dos equipos de seguridade cos que se conta, con indicación de marca e modelo.</p>
<p>5. Fotocopia compulsada ou legalizada do DNI e do título profesional do instructor, así como copia do contrato que o vincula á escola.</p>
<p>6. Fotocopia compulsada ou legalizada da póliza de seguros e do seu xustificante de aboamento.</p>
<p>7. Relación de socios que van realiza-las prácticas con data de antigüidade da súa alta. Se son parentes do socio, indicación do tipo de parentesco.</p>
<p>8. Datas previstas e horarios de realización das prácticas.</p>
<p>Artigo 29º.-A realización das prácticas axustarase ó disposto nesta orde, na orde do Ministerio de Fomento do 17 de xuño de 1997, e na Orde do 30 de xullo da Consellería de Pesca, Marisqueo e Acuicultura, así como no que lle sexa de aplicación do establecido na resolución da Dirección Xeral da Mariña Mercante do 30 de decembro de 1997.</p>
<p>Artigo 30º.-A entidade deberá realiza-las comunicacións ás autoridades establecidas no artigo 22º.d).</p>
<p>Artigo 31º.-As autorizacións para a realización de prácticas polas entidades están limitadas a un máximo de dúas por ano e un mínimo de 15 participantes.</p>
<p>Disposicións transitorias</p>
<p>Primeira.-As escolas homologadas de acordo coa orde do Ministerio de Transporte Turismo e Comunicacións do 11 de febreiro de 1985 deberán axustarse en canto ós requisitos de instalacións e equipamentos ó disposto na presente orde no prazo de 12 meses contados a partir da súa entrada en vigor.</p>
<p>Segunda.-Para poder realiza-las prácticas de seguridade e navegación, estas escolas deberán acreditar ante a Consellería de Pesca, Marisqueo e Acuicultura esta en posesión das embarcacións de prácticas de acordo co establecido nesta orde, na Orde do Ministerio de Fomento do 17 de xuño de 1997, e na Orde do 30 de xullo da Consellería de Pesca, Marisqueo e Acuicultura, así como no que lle sexa de aplicación do establecido na resolución da Dirección Xeral da Mariña Mercante do 30 de decembro de 1997.</p>
<p>Disposicións derradeiras</p>
<p>Primeira.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Segunda.-Facúltase a Dirección Xeral de Formación Pesqueira e Investigación para a publicación daquelas disposicións necesarias para o desenvolvemento da presente orde.</p>
<p>Santiago de Compostela, 31 de xullo de 1998.</p>
<p>Amancio Landín Jaraiz</p>
<p>Conselleiro de Pesca, Marisqueo e Acuicultura</p>
<p>7654</p>

