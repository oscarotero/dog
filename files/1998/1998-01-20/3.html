---
date: '1998-01-20'
id: 7F26
page: 455
number: 12
agency: CONSELLERÍA DA PRESIDENCIA E ADMINISTRACIÓN PÚBLICA
section: I. DISPOSICIÓNS XERAIS
title: >-
  Decreto 14/1998, do 15 de xaneiro, polo que se establece a nova composición do
  Consello Asesor de Investigación e Desenvolvemento Tecnolóxico.
range: Decreto
url: 'https://www.xunta.gal/dog/Publicados/1998/19980120/Anuncio7F26_gl.html'
---
<p>A Lei 12/1993, do 29 de xullo, de fomento de investigación e desenvolvemento tecnolóxico de Galicia (DOG do 23 de agosto de 1993), crea no artigo 14 o Consello Asesor de Investigación e Desenvolvemento Tecnolóxico, e determina que estará composto por un presidente, un secretario e os vocais que representen ás universidades, á Comunidade Autónoma e ós axentes sociais do modo que regulamentariamente se determine.</p>
<p>No artigo 15 da Lei 12/1993, establécense entre as funcións do Consello Asesor de Investigación e Desenvolvemento Tecnolóxico, as de propoñerlle obxectivos para a súa incorporación ó Plan Galego de Investigación e Desenvolvemento Tecnolóxico, propoñerlle á Comisión Interdepartamental de Ciencia e Tecnoloxía de Galicia (CICETGA) a incorporación ó plan daqueles programas que considere importantes e a de emitir informe sobre o anteproxecto do plan, así como calquera outro que lle sexa requirido pola CICETGA de cara á elaboración da memoria anual.</p>
<p>O Decreto 347/1997, do 9 de decembro, polo que se establece a estructura orgánica da Xunta de Galicia, fai necesario que se modifique o Decreto 141/1995, do 10 de maio, polo que se establece a composición do Consello Asesor de Investigación e Desenvolvemento Tecnolóxico de Galicia.</p>
<p>Fixada polo Decreto 483/1997, do 26 de decembro, a nova composición da Comisión Interdepartamental de Ciencia e Tecnoloxía de Galicia, procede agora establece-la composición do Consello Asesor de Investigación e Desenvolvemento Tecnolóxico.</p>
<p>Na súa virtude, por proposta do conselleiro da Presidencia e Administración Pública e logo de deliberación do Consello da Xunta de Galicia na súa reunión do día quince de xaneiro de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>O Consello Asesor de Investigación e Desenvolvemento Tecnolóxico estará composto por un total</p>
<p>de 17 membros: un presidente, os tres rectores das universidades de Galicia, tres representantes da Administración autonómica, o delegado do Consello Superior de Investigacións Científicas de Galicia, catro representantes dos axentes sociais, catro representantes de recoñecido prestixio no ámbito da IDT e un secretario; todos eles serán nomeados por decreto do Consello da Xunta de Galicia.</p>
<p>Artigo 2º</p>
<p>O presidente do Consello Asesor de Investigación e Desenvolvemento Tecnolóxico será nomeado entre investigadores de recoñecido prestixio, por proposta do conselleiro da Presidencia e Administración Pública.</p>
<p>Artigo 3º</p>
<p>Vocais:</p>
<p>1. Os rectores das universidades de Galicia ou persoa en quen deleguen.</p>
<p>2. Tres representantes da Administración autonómica:</p>
<p>a) O secretario xeral de Investigación e Desenvolvemento.</p>
<p>b) O secretario xeral da Consellería da Presidencia e Administración Pública na súa condición de vicepresidente da Comisión de Secretarios Xerais.</p>
<p>c) O director xeral do Instituto Galego de Promoción Económica.</p>
<p>3. O delegado do Consello Superior de Investigacións Científicas de Galicia.</p>
<p>4. Catro representantes das organizacións empresariais e sindicais:</p>
<p>a) Dous serán propostos polas organizacións sindicais que teñan a consideración de máis representativas dentro do ámbito territorial da Comunidade Autónoma, de conformidade coa normativa vixente.</p>
<p>b) Dous serán representantes polas organizacións empresariais de maior implantación en Galicia.</p>
<p>5. Catro representantes de recoñecido prestixio no ámbito da IDT propostos polo presidente da Comisión Interdepartamental de Ciencia e Tecnoloxía de Galicia.</p>
<p>Artigo 4º</p>
<p>O secretario do Consello Asesor de Investigación e Desenvolvemento Tecnolóxico será o subdirector xeral do Plan Galego de Investigación e Desenvolvemento Tecnolóxico.</p>
<p>Artigo 5º</p>
<p>O mandato dos vocais sinalados nos apartados 4 e 5 do artigo 3º será de catro anos renovables por unha soa vez. No suposto de cesamento dalgún deles antes de finaliza-lo dito período, o seu substituto será nomeado para o tempo que reste para a finalización do mandato.</p>
<p>Disposicións derradeiras</p>
<p>Primeira.-Facúltase o conselleiro da Presidencia e Administración Pública para dicta-las disposicións necesarias de desenvolvemento e execución do presente decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, quince de xaneiro de mil novecentos noventa e oito.</p>
<p>Manuel Fraga Iribarne</p>
<p>Presidente</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>

