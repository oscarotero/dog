---
date: '2001-08-08'
id: CEFE
page: 10
number: 153
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Orde do 18 de xullo de 2001 pola que se convocan premios a experiencias e
  proxectos de promoción de conductas tolerantes realizados por profesores de
  centros docentes da Comunidade Autónoma de Galicia sostidos con fondos
  públicos.
range: Orde
url: 'https://www.xunta.gal/dog/Publicados/2001/20010808/AnuncioCEFE_gl.html'
---
<p>A través da educación transmítense e exercítanse os valores que fan posible a vida en sociedade, adquírense os hábitos de convivencia democrática e de respecto mutuo e prepárase ás persoas para a participación responsable nas distintas actividades e instancias sociais. Así o establece a Lei orgáni</p>
<p>ca 1/1990, do 3 de outubro, de ordenación xeral do sistema educativo, que no artigo 1 do título preliminar sinala, entre outros fins do sistema educativo, o da formación para a paz, a cooperación e a solidariedade entre os pobos, a formación para o respecto dos dereitos e liberdades fundamentais e para o exercicio da tolerancia e da liberdade dentro dos principios democráticos de convivencia.</p>
<p>Por outra parte, nos decretos 374/1996, do 17 de outubro, 324/1996, do 26 de xullo, e 7/1999, do 7 de xaneiro, que establecen, respectivamente, o regulamento orgánico das escolas de educación infantil e dos colexios de educación primaria, o regulamento orgánico dos institutos de educación secundaria, e a implantación e regulación dos centros públicos integrados de ensinanzas non universitarias na Comunidade Autónoma de Galicia, faise referencia expresa ó regulamento de réxime interior, que deberá ter en conta, entre outros aspectos, o referido ás normas de convivencia que favorezan as relacións entre os distintos membros da comunidade educativa.</p>
<p>Así mesmo, o Decreto 120/1998, do 23 de abril, polo que se regula a orientación educativa e profesional na Comunidade Autónoma de Galicia e a posterior normativa que o desenvolve, establecen a necesidade de potencia-la implementación de programas e actuacións que favorezan as relacións sociais e o clima convivencial nos centros educativos, implicando a toda a comunidade educativa no seu desenvolvemento.</p>
<p>Por todo isto, a Consellería de Educación e Ordenación Universitaria está a impulsa-las actividades de investigación e innovación educativa como medio de promoción e actualización profesional do profesorado e de mellora da calidade do ensino.</p>
<p>En consecuencia, co anteriormente exposto, esta consellería</p>
<p>DISPÓN:</p>
<p>Primeiro.-Obxecto da convocatoria.</p>
<p>Convócanse, dentro dos programas de innovación educativa, oito premios a experiencias e a proxectos de promoción de conductas tolerantes, para todo o ensino non universitario, que se estean levando a cabo ou se vaian desenvolver durante o curso 2001-2002.</p>
<p>Segundo.-Dotación económica.</p>
<p>Os oito premios ós que se alude no artigo anterior estarán dotados economicamente segundo a seguinte distribución:</p>
<p>Dous primeiros premios de 300.000 pesetas.</p>
<p>Tres segundos premios de 200.000 pesetas.</p>
<p>Tres terceiros premios de 100.000 pesetas.</p>
<p>A cantidade total destinada a premios é, polo tanto, dun millón cincocentas mil pesetas, e o seu pagamento farase con cargo á aplicación orzamentaria</p>
<p>07.04.322I.640.1 unha vez realizada a retención correspondente.</p>
<p>Terceiro.-Condicións de participación.</p>
<p>a) Poderán participar na presente convocatoria os profesores dos centros docentes que se indican: colexios de educación infantil e primaria; colexios de educación primaria; centros públicos integrados; institutos de educación secundaria; escolas oficiais de idiomas; instituto galego de bacharelato a distancia e centros colaboradores; conservatorios de música; escolas de artes e centros de educación permanente de adultos.</p>
<p>b) Os concursantes, de xeito individual ou en grupo, deberán presentar un programa da experiencia ou un proxecto de aplicación práctica no eido educativo sobre promoción de conductas tolerantes.</p>
<p>Cuarto.-Solicitudes.</p>
<p>As solicitudes seguirán o modelo establecido no anexo I desta orde e irán acompañadas da documentación que se indica a continuación:</p>
<p>a) Instancia dirixida á directora xeral de Ordenación Educativa e Formación Profesional, asinada polo autor ou autora ou, se é o caso, polo coordinador ou coordinadora responsable da experiencia ou do proxecto, segundo o modelo do anexo I da presente orde.</p>
<p>b) Certificación da dirección do centro ou centros educativos (no caso de experiencias ou proxectos compartidos), acreditativa de que os participantes prestan os seus servicios no mesmo como persoal docente.</p>
<p>c) Memoria descritiva, dun máximo de 20 folios, da experiencia educativa na que se reflectirán os obxectivos e contidos desenvolvidos ou para desenvolver, a metodoloxía empregada ou para empregar, datas ou períodos da súa realización, desenvolvemento da experiencia e criterios e procedementos de avaliación, segundo o modelo do anexo II.</p>
<p>d) Declaración xurada, se procede, de que a experiencia presentada non foi premiada ou subvencionada con axudas procedentes de calquera outra Administración ou ente público.</p>
<p>Quinto.-Presentación de solicitudes.</p>
<p>As solicitudes asinadas polo autor/a ou coordinador/a da experiencia ou proxecto dirixiranse á Dirección Xeral de Ordenación Educativa e Formación Profesional, Consellería de Educación e Ordenación Universitaria (San Lázaro, 15771 Santiago de Compostela), presentándose a través do rexistro xeral. Tamén poderán utilizarse para a presentación de solicitudes calquera das dependencias previstas no artigo 38.4º da Lei 4/1999, de réxime xurídico das administracións públicas e do procedemento administrativo común. No caso de que optasen por presenta-la súa solicitude nunha oficina de correos, farano en sobre aberto para que a instancia sexa datada e selada polo funcionario de correos antes de ser certificada.</p>
<p>O prazo de presentación de solicitudes finalizará o 15 de outubro de 2001.</p>
<p>O proxecto presentarase en soporte informático e en soporte papel, por triplicado.</p>
<p>De acordo co establecido no artigo 71 da Lei de réxime xurídico das administracións públicas e do procedemento administrativo común, aquelas solicitudes que non presenten os requisitos sinalados, requerirase o interesado para que nun prazo de dez días emende as faltas ou xunte os documentos preceptivos; de non o facer considerarase que desistiu da súa petición e arquivarase o expediente.</p>
<p>Sexto.-Composición e funcións da comisión.</p>
<p>1. As solicitudes serán avaliadas por unha comisión de selección integrada polos seguintes membros:</p>
<p>Presidente: a directora xeral de Ordenación Educativa e Formación Profesional, ou persoa na que delegue.</p>
<p>Vocais: o xefe de Servicio de Ordenación e Innovación Educativa, o xefe de Servicio de Formación do Profesorado e un inspector educativo.</p>
<p>Secretario/a: un/unha funcionario/a da Subdirección Xeral de Ordenación Educativa.</p>
<p>2. A comisión, se é o caso, poderá contar co asesoramento de especialistas.</p>
<p>3. A participación na convocatoria supón a aceptación de tódalas súas bases, así como a cesión do dereito da propiedade dos traballos premiados, nos que poderán introducirse as variacións que se consideren máis adecuadas á súa finalidade.</p>
<p>Sétimo.-Criterios de valoración.</p>
<p>A comisión seleccionará as experiencias e os proxectos tendo en conta os seguintes criterios:</p>
<p>a) A orixinalidade da experiencia ou proxecto e o feito de non ter sido premiado ou subvencionado con anterioridade.</p>
<p>b) A calidade pedagóxica.</p>
<p>c) Os resultados da experiencia ou a viabilidade da súa realización co máximo de aproveitamento, así como a metodoloxía empregada.</p>
<p>d) A transferibilidade.</p>
<p>e) A maior implicación e impacto na comunidade escolar.</p>
<p>f) A posibilidade de ser avaliado obxectivamente.</p>
<p>Oitavo.-Comunicación.</p>
<p>A proposta de concesión de premios emitida pola comisión avaliadora elevarase ó conselleiro de Educación e Ordenación Universitaria, para a súa resolución e publicación no Diario Oficial de Galicia, podendo declararse desertos os premios anunciados ou determina-la súa acumulación ou compartición. Contra esta resolución, que esgotará a vía admi</p>
<p>nistrativa, os interesados poderán interpor recurso potestativo de reposición perante o conselleiro de Educación e Ordenación Universitaria no prazo dun mes, contado a partir do día seguinte ó da súa publicación no Diario Oficial de Galicia, segundo o disposto nos artigos 116 e 117 da Lei 4/1999, de modificación da Lei 30/1992, de réxime xurídico das administracións públicas e do procedemento administrativo común, ou ben directamente o recurso contencioso-administrativo no prazo de dous meses perante o Tribunal Superior de Xustiza de Galicia.</p>
<p>As solicitudes entenderanse denegadas de non dictarse resolución no prazo máximo de resolución establecido no artigo noveno.</p>
<p>Noveno.-Prazo de resolución.</p>
<p>O prazo máximo de resolución da presente convocatoria será o 15 de decembro de 2001.</p>
<p>Décimo.-Recoñecemento das actividades realizadas.</p>
<p>Esta actividade terá a consideración de actividade de innovación educativa ó amparo do punto 14.1º da Orde do 13 de decembro de 1994 (DOG do 13 de xaneiro de 1995) sobre o procedemento de recoñecemento das actividades de promoción do funcionario de carreira docente non universitario. A Dirección Xeral de Ordenación Educativa e de Formación Profesional expedirá a certificación correspondente ó profesorado participante unha vez presentada a memoria correspondente e recibido o informe favorable.</p>
<p>Décimo primeiro.-Xustificación da actividade.</p>
<p>No caso de tratarse de proxectos premiados, co fin de dar cumprimento ó artigo 10 desta orde, o autor/a ou coordinador/a quedará obrigado a presentar antes do 30 de xuño de 2002 unha memoria final, de acordo co modelo do anexo III.</p>
<p>Décimo segundo.-Retirada da documentación.</p>
<p>As persoas interesadas ou os seus representantes legais poderán retira-la documentación dos traballos non seleccionados e que non vaian ser obxecto de publicación, na Dirección Xeral de Ordenación Educativa e de Formación Profesional no prazo de 30 días a partir da publicación da resolución de concesión de premios da presente convocatoria.</p>
<p>Disposicións derradeiras</p>
<p>Primeira.-Autorízase a directora xeral de Ordenación Educativa e Formación Profesional para dicta-las disposicións necesarias no desenvolvemento desta orde.</p>
<p>Segunda.-A presente orde entrará en vigor o día seguinte da súa publicación no DOG.</p>
<p>Santiago de Compostela, 18 de xullo de 2001.</p>
<p>Celso Currás Fernández</p>
<p>Conselleiro de Educación e Ordenación Universitaria</p>
<p>ANEXO II</p>
<p>Aspectos que hai que desenvolver na memoria descritiva para a solicitude de premios a experiencias ou proxectos de innovación educativa sobre programas de promoción de conductas tolerantes:</p>
<p>1. Datos de identificación:</p>
<p>1.1. Título.</p>
<p>1.2. Ámbito de aplicación do proxecto: (centro/s, rúa, localidade, provincia).</p>
<p>1.3. Delimitación do campo de traballo: (ciclo/s, curso/s, área/s...).</p>
<p>1.4. Autor/a ou coordinador/a da experiencia ou proxecto.</p>
<p>1.5. Datos bancarios do/a autor/a ou coordinador/a do grupo.</p>
<p>1.6. Datos persoais e profesionais do profesorado que intervén no proxecto e funcións de cada un neste.</p>
<p>2. Deseño:</p>
<p>2.1. Xustificación do proxecto: (contexto no que xorde, cuestións ás que pretende responder...).</p>
<p>2.2. Obxectivos que se pretenden: (que se vai experimentar e defini-la súa finalidade...).</p>
<p>2.3. Metodoloxía seguida ou que se vai seguir: (hipóteses formuladas, selección de variables, técnicas utilizadas ou que se van utilizar, organización...).</p>
<p>2.4. Programación polo miúdo do proxecto: (duración, fases, contidos, secuencias...).</p>
<p>2.5. Aspectos ou elementos para avaliar e a súa incidencia na práctica docente.</p>
<p>2.6. No caso de participantes de varios centros especificaranse os mecanismos establecidos para a coordinación, intercambio de información, posta en común e avaliación conxunta.</p>
<p>ANEXO III</p>
<p>Modelo que se seguirá para a presentación da memoria final:</p>
<p>-Descrición da experimentación e metodoloxía empregada.</p>
<p>-Obxectivos conseguidos.</p>
<p>-Recursos empregados.</p>
<p>-Ítems empregados no procedemento avaliativo.</p>
<p>-Conclusións máis destacables.</p>

