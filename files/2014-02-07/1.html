---
date: '2014-02-07'
id: CA05-030214-0001
page: 5130
number: 26
agency: Consellería de Traballo e Benestar
section: I. Disposicións xerais.
title: >-
  ORDE do 30 de xaneiro de 2014 pola que regula o procedemento de autorización
  para a impartición de accións formativas non financiadas por fondos públicos,
  conducentes á obtención de certificados de profesionalidade
range: Orde
url: >-
  https://www.xunta.gal/dog/Publicados/2014/20140207/AnuncioCA05-030214-0001_gl.html
---
<p>O Real decreto 395/2007, do 23 de marzo, pola que se regula o subsistema de formación profesional para o emprego, recolle a formación de oferta, entendida como aquela que ten por obxecto facilitar as persoas traballadoras, ocupadas e desempregadas, unha formación axustada ás necesidades do mercado de traballo que atenda os requirimentos de competitividade das empresas, á vez que satisfaga as aspiracións de promoción profesional e desenvolvemento persoal das persoas traballadoras, capacitándoas para o <br>desempeño cualificado das diferentes profesións e para o acceso ao emprego.</p>
    <p>A Comunidade Autónoma de Galicia asume as funcións e servizos transferidos pola Administración do Estado en materia de formación profesional ocupacional mediante o Decreto 69/1993, do 10 de marzo.</p>
    <p>O Decreto 42/2013, do 21 de febreiro, polo que se establece a estrutura orgánica da Consellería de Traballo e Benestar, atribúe á Dirección Xeral de Emprego e Formación o exercicio das competencias e funcións, entre outras materias, relativas á formación profesional para o emprego.</p>
    <p>O II Plan galego de formación profesional defínese basicamente como un plan que concibe integralmente a política de cualificacións e da formación profesional. Este carácter integral implica, en canto aos fins, seguir avanzando cara á constitución dun sistema de formación profesional integrado en Galicia e supón tamén considerar como beneficiario deste plan o conxunto da poboación activa. Para acadar estes obxectivos, o plan artéllase a través de catro liñas estratéxicas de actuación que inciden na integración dos sistemas de cualificacións e formación profesional, no óptimo aproveitamento dos recursos e da xestión, na calidade e innovación e na promoción da aprendizaxe permanente ao longo da vida.</p>
    <p>O Real decreto 34/2008, do 18 de xaneiro, polo que se regulan os certificados de profesionalidade, ten por obxecto regular os certificados de profesionalidade en aspectos esenciais tales como os seus efectos, estrutura e contido, vías para a súa obtención e os relativos á impartición e avaliación das correspondentes ofertas de formación profesional para o emprego, de acordo co establecido na Lei orgánica 5/2002, do 19 de xuño, das cualificacións e da formación profesional.</p>
    <p>O Real decreto 189/2013, do 15 de marzo, modifica o Real decreto 34/2008, do 18 de xaneiro, polo que se regulan os certificados de profesionalidade, e os reais decretos polos que se establecen os certificados de profesionalidade ditados na súa aplicación. A teor desta modificación, o artigo 12.2 do Real decreto 34/2008, do 18 de xaneiro, establece que, con independencia da formación para o emprego financiada con fondos públicos, a que se refire a letra h) do artigo 3 do Real decreto 395/2007, do 23 de marzo, que terá que estar garantida, as empresas e os centros de formación e os centros integrados de formación profesional de inciativa privada tamén poderán desenvolver accións formativas conducentes á obtención de certificados de profesionalidade, para a formación das persoas traballadoras desempregadas. En todo caso, a formación deberá adecuarse á normativa reguladora dos certificados de profesionalidade, e estas empresas e centros de formación deberán estar acreditados pola administración laboral competente.</p>
    <p>A Orde ESS/1897/2013, do 10 de outubro, desenvolve o Real decreto 34/2008, do 18 de xaneiro.</p>
    <p>Consecuentemente con todo o anterior, consultado o Consello Galego de Relacións Laborais, en exercicio das facultades que me confire o artigo 34 da Lei 1/1983, do 22 de febreiro, de normas reguladoras da Xunta e da súa Presidencia,</p>
    <h2>DISPOÑO:</h2>
    <p>Artigo 1. Obxecto</p>
    <p>A presente orde ten por obxecto regular, no ámbito da formación profesional para o emprego, o procedemento de autorización para a impartición de accións formativas non financiadas por fondos públicos, conducentes á obtención de certificados de profesionalidade, para a formación das persoas traballadoras ocupadas e desempregadas, desenvolvidas por empresas e centros de formación debidamente acreditados polo órgano competente. </p>
    <p>Artigo 2. Solicitantes</p>
    <p>Poderán acollerse ao previsto nesta norma aquelas empresas e centros de formación acreditados polo órgano competente de conformidade coa normativa vixente.</p>
    <p>Para a impartición das accións formativas desenvolvidas ao abeiro desta orde, as empresas e centros de formación non poderán utilizar a acreditación provisional recollida no artigo 3.4 do Decreto 106/2011, do 19 de maio, polo que se crea o Rexistro de Centros e Entidades de Formación para o Emprego da Consellería de Traballo e Benestar e se regula o procedemento para a inscrición e, se ó caso, acreditación dos centros e entidades que impartan formación para o emprego no territorio da Comunidade Autónoma de Galicia.</p>
    <p>A acción formativa desenvolvida debe incluír, como mínimo, un módulo formativo dunha especialidade asociada a un certificado de profesionalidade. Se se ofrecese a totalidade da especialidade formativa asociada a un certificado de profesionalidade, hase de ofertar, obrigatoriamente, o módulo de prácticas non laborais. En todo caso, a formación deberá adecuarse á normativa reguladora dos certificados de profesionalidade.</p>
    <p>Artigo 3. Presentación de solicitudes e documentación</p>
    <p>As empresas e os centros de formación interesados presentarán as solicitudes no modelo que figura no anexo I desta orde cunha antelación non inferior a tres meses á data de inicio prevista da acción formativa.</p>
    <p>As solicitudes deberán presentarse preferiblemente por vía electrónica a través do formulario dispoñible na sede electrónica da Xunta de Galicia, https://sede.xunta.es, de acordo co establecido nos artigos 27 da Lei 11/2007, do 22 de xuño, de acceso electrónico dos cidadáns aos servizos públicos, e 24 do Decreto 198/2010, do 2 de decembro, polo que se regula o desenvolvemento da Administración electrónica na Xunta de Galicia e nas entidades dela dependentes. Para a presentación das solicitudes será necesario o documento nacional de identidade electrónico ou calquera dos certificados electrónicos recoñecidos pola sede da Xunta de Galicia.</p>
    <p>Alternativamente, tamén se poderán presentar as solicitudes en soporte papel. Estas solicitudes deberanse dirixir á Dirección Xeral de Emprego e Formación e presentaranse no rexistro da Consellería de Traballo e Benestar ou en calquera das formas establecidas no artigo 38.4 da Lei 30/1992, do 26 de novembro, de réxime xurídico das administracións públicas e do procedemento administrativo común, utilizando o formulario normalizado dispoñible na sede electrónica da Xunta de Galicia.</p>
    <p>En caso de enviarse por correo, o envío deberá ser certificado, co selo de correos na primeira folla do formulario.</p>
    <p>Artigo 4. Procedemento de tramitación</p>
    <p>1. Efectuada a comprobación por parte da Dirección Xeral de Emprego e Formación dos requisitos exixidos na presente orde, que poderá incluír unha visita para confirmar que se manteñen as condicións da acreditación, o/a director/a xeral de Emprego e Formación emitirá resolución pola que se autoriza ou denega a realización de accións formativas ao abeiro da presente orde.</p>
    <p>2. O prazo máximo para resolver e notificar a resolución que proceda será de tres meses contados desde a presentación da solicitude, salvo períodos de suspensión destinados a completar a documentación requirida. Transcorrido o prazo anterior sen que se ditase e notificase resolución expresa, entenderase estimada a pretensión por silencio administrativo; sen prexuízo de que subsista a obriga legal de resolver sobre a petición formulada.</p>
    <p>3. A resolución da autorización fixará, se é o caso, as condicións, obrigas e determinacións accesorias a que se deba suxeitar a entidade autorizada.</p>
    <p>4. A persoa titular da Dirección Xeral de Emprego e Formación acordará a publicación da relación de entidades autorizadas para impartir accións formativas de acordo coa orde.</p>
    <p>Artigo 5. Obrigas das entidades autorizadas</p>
    <p>Son obrigas das empresas e centros de formación autorizados:</p>
    <p>1. Realizar as accións solicitadas segundo o previsto nesta orde e na resolución de autorización, así como nos reais decretos reguladores de cada certificado, no Real decreto 34/2008, do 18 de xaneiro, e na Orde ESS/1897/2013, do 10 de outubro.</p>
    <p>2. Remitir á Xefatura Territorial da Consellería de Traballo e Benestar correspondente á provincia na cal estea a empresa ou centro autorizado, con quince días de antelación ao inicio da acción formativa:</p>
    <p>a) As datas de inicio e finalización de cada acción formativa.</p>
    <p>b) A relación do alumnado participante, con indicación do que vai realizar o módulo de formación práctica en centros de traballo (detallando empresas e datas de realización), así como do alumnado que se atopa exento da súa realización.</p>
    <p>c) A documentación xustificativa da acreditación requirida polos formadores/as e<br>titores/as-formadores/as intervenientes na acción formativa.</p>
    <p>d) Acta asinada pola persoa representante legal da entidade autorizada, na que, unha vez realizado o proceso de selección, se incluirá a manifestación expresa de que os/as candidatos/as seleccionados/as cumpren os requisitos para cursar con aproveitamento a formación nos termos previstos no artigo 20 do Real decreto 34/2008, do 18 de xaneiro, e na normativa autonómica de aplicación.</p>
    <p>e) O programa formativo en formato normalizado, co desenvolvemento de cada un dos módulos formativos que comprenda a acción formativa que se vai impartir, a duración e os equipamentos necesarios.</p>
    <p>f) A planificación do proceso da avaliación, con indicación das datas de realización das probas finais, cando proceda, dos instrumentos que se van utilizar, dos espazos destinados ás probas e da duración destas.</p>
    <p>g) O convenio ou acordo entre os centros formativos e os centros de traballo para a realización do módulo de formación práctica en centros de traballo.</p>
    <p>h) A documentación acreditativa da existencia dunha póliza de seguro para a realización da acción formativa e do módulo de formación práctica en centros de traballo.</p>
    <p>3. Comunicar mensualmente á Xefatura Territorial da Consellería de Traballo e Benestar correspondente o control de asistencia mensual que conteña a sinatura diaria do alumnado asistente, as baixas e altas do alumnado e as datas en que se producen, así como calquera circunstancia que puidese ter incidencia sobre o desenvolvemento da acción formativa. Para os ditos efectos utilizarase a aplicación informática que lles facilitará a Dirección Xeral de Emprego e Formación.</p>
    <p>4. Facilitarlle á Xefatura Territorial da Consellería de Traballo e Benestar correspondente as tarefas de seguimento e control. </p>
    <p>5. Someterse ás actuacións de supervisión e control que, en calquera momento, poidan acordar os servizos competentes da Consellería de Traballo e Benestar, así como a todas aquelas actuacións de avaliación, seguimento e control exixidas polo Real decreto 34/2008, do 18 de xaneiro, polos reais decretos polos que se establecen certificados de profesionalidade ditados na súa aplicación, e pola Orde ESS/1897/2013, do 10 de outubro.</p>
    <p>6. Cando se imparta o módulo de prácticas non laborais en centros de traballo, comunicar aos/ás representantes legais dos/as traballadores/as dos centros laborais nos cal se desenvolvan as prácticas, así como á Inspección de Traballo, a relación de alumnos/as participantes neste programa, a duración deste, e o seu programa formativo. </p>
    <p>7. Remitir á Xefatura Territorial da Consellería de Traballo e Benestar correspondente, nun prazo non superior a tres meses desde a finalización a acción formativa, a documentación relativa ao proceso de avaliación e os cuestionarios de avaliación da calidade das accións formativas. Para tal efecto, presentaranse as actas de avaliacion asinadas polo/a representante do centro colaborador e o/a titor/a do grupo e os documentos onde se reflicten os seus resultados, co contido previsto no artigo 14 do Real decreto 34/2008, do 18 de xaneiro.</p>
    <p>8. Verificar que todo o persoal docente, participante na formación, reúna as prescricións sobre formación e experiencia profesional e competencia docente exixidas por cada certificado, segundo o establecido nos respectivos reais decretos.</p>
    <p>9. Avaliar o alumnado por módulos formativos, de forma sistemática e continua, co obxecto de comprobar os resultados de aprendizaxe e, en consecuencia, a adquisición das competencias profesionais, segundo o establecido nos reais decretos polos que se regulan os certificados de profesionalidade e no capítulo I do título III da Orde ESS/1897/2013, do 10 de outubro.</p>
    <p>10. Desenvolver a formación aquí recollida con medios económicos suficientes para o seu desenvolvemento, sen que en ningún caso a Consellería de Traballo e Benestar adquira ningún compromiso ou responsabilidade económica derivada do desenvolvemento e/ou xestión desta.</p>
    <p>Artigo 6. Avaliación, seguimento e control da calidade da formación</p>
    <p>De acordo co establecido no artigo 18.4 do Real decreto 34/2008, do 18 de xaneiro, durante a impartición de cada curso e a súa finalización, recadarase a opinión do alumnado sobre a formación recibida. </p>
    <p>Os mecanismos de seguimento e control axustaranse ao establecido no artigo 22 da Orde ESS/1897/2013.</p>
    <p>Artigo 7. Revogación da autorización</p>
    <p>1. Procederá a revogación da autorización concedida ao abeiro desta orde cando:</p>
    <p>a) A acción formativa non estea en funcionamento durante o calendario lectivo.</p>
    <p>b) O persoal docente e/o alumnado non estean presentes nin no centro formativo nin nos centros de desenvolvemento da formación práctica.</p>
    <p>c) O alumnado non cumpra os requisitos para cursar con aproveitamento a formación nos termos previstos no artigo 20 do Real decreto 34/2008, do 18 de xaneiro, ou estea sendo dedicado a funcións distintas da formación.</p>
    <p>d) Os/as formadores/as e titores/as intervinientes na acción formativa non cumpran os requisitos exixidos no Real decreto 34/2008, do 18 de xaneiro, e nos reais decretos reguladores dos distintos certificados de profesionalidade.</p>
    <p>e) Non se cumpra o proceso de avaliación dos resultados da aprendizaxe.</p>
    <p>f) As instalacións ou os equipamentos/dotacións non se correspondan con aqueles que foron acreditados.</p>
    <p>g) Se incumpra a normativa vixente en materia de seguridade e saúde laboral.</p>
    <p>h) Calquera outra causa grave que afecte o normal desenvolvemento da acción formativa.</p>
    <p>2. Será competente para acordar a revogación da autorización o/a director/a xeral de Emprego e Formación, logo da audiencia do/a interesado/a.</p>
    <p>Artigo 8. Certificación da formación</p>
    <p>1. Unha vez finalizada a acción formativa, a Dirección Xeral de Emprego e Formación expedirá de oficio, por cada participante, unha certificación dos módulos, incluído, cando corresponda, o de formación práctica en centros de traballo e, se é o caso, unidades formativas superadas, logo da comprobación das actas de avaliación asinadas e dos documentos onde se reflicten os resultados desta.</p>
    <p>As unidades formativas serán certificables segundo o establecido no artigo 6.2 do Real decreto 34/2008, do 18 de xaneiro.</p>
    <p>2. A expedición e rexistro do certificado de profesionalidade e das acreditacións parciais realizarase conforme o establecido nos artigos 16 e 17 do Real decreto 34/2008, do 18 de xaneiro, no que se recolle que a superación de todos os módulos, incluído o de formación práctica en centros de traballo, será requisito imprescindible para que a Administración competente expida o certificado de profesionalidade a quen o solicitasen.</p>
    <p>3. No caso de non ter superados a totalidade dos módulos, a Dirección Xeral de Emprego e Formación expedirá, por solicitude do interesado, unha acreditación parcial acumulable da unidade ou unidades de competencias asociadas aos módulos superados. </p>
    <p>Disposición adicional primeira</p>
    <p>No non previsto nesta orde será de aplicación o Real decreto 34/2008, do 18 de xaneiro, polo que se regulan os certificados de profesionalidade, e a súa normativa de desenvolvemento.</p>
    <p>Disposición adicional segunda</p>
    <p>No suposto de accións formativas que se impartan na modalidade de teleformación, a Administración competente en materia de autorización, avaliación, seguimento e control, será o Servizo Público de Emprego Estatal.</p>
    <p>Disposición derradeira primeira</p>
    <p>Autorízase a persoa titular da Dirección Xeral de Emprego e Formación para ditar, no ámbito das súas competencias, as resolucións e instrucións necesarias para o desenvolvemento e execución desta disposición.</p>
    <p>Disposición derradeira segunda</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 30 de xaneiro de 2014</p>
    <footer><p>Beatriz Mato Otero<br>Conselleira de Traballo e Benestar</p></footer>

