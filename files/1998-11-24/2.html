---
date: '1998-11-24'
id: 59EE
page: 12
number: 228
agency: CONSELLERÍA DE ECONOMÍA E FACENDA
section: III. OUTRAS DISPOSICIÓNS
title: >-
  Decreto 322/1998, do 6 de novembro, polo que se acepta a cesión a título
  gratuíto dun predio situado no termo municipal de Rois (A Coruña), feita a
  favor da Comunidade Autónoma de Galicia para a construcción dun centro de
  educación secundaria.
range: Decreto
url: 'https://www.xunta.gal/dog/Publicados/1998/19981124/Anuncio59EE_gl.html'
---
<p>O Pleno da Corporación Municipal de Rois, en sesión celebrada o 20 de agosto de 1998, acordou a cesión á Comunidade Autónoma de Galicia dun terreo para a construcción dun centro de educación secundaria.</p>
<p>Conforme os artigos 17.1º da Lei 3/1985, do 12 de abril, do patrimonio da Comunidade Autónoma galega, e 34 do seu regulamento aprobado polo Decreto 50/1989, do 9 de marzo, a adquisición pura e simple de bens a título gratuíto ou lucrativo requirirá decreto do Consello da Xunta de Galicia, por proposta da Consellería de Economía e Facenda. Así mesmo, os artigos 23.1º da dita lei e 38.1º do regulamento establecen que non se poderán adquirir bens ou dereitos a título lucrativo cando o valor</p>
<p>dos gravames, cargas ou afeccións impostos sobre eles supere o seu valor intrínseco; aínda que non se consideran carga, gravame ou afección os investimentos que teña que realiza-la Comunidade Autónoma para da-lo destino de uso xeral ou servicio público da súa competencia que fixe o cedente ou doador.</p>
<p>Na súa virtude, de conformidade coa proposta do conselleiro de Economía e Facenda, feita nos termos nos que o Concello de Rois acordou a cesión, e logo de deliberación do Consello da Xunta de Galicia na súa reunión do día seis de novembro de mil novecentos noventa e oito,</p>
<p>DISPOÑO:</p>
<p>Artigo 1º</p>
<p>Acéptase, nos termos fixados no acordo do Pleno do Concello de Rois, a cesión gratuíta feita polo dito concello a favor da Comunidade Autónoma de Galicia do terreo situado no lugar de Rábada, municipio de Rois (A Coruña) dunha superficie aproximada de vinte áreas e corenta centiáreas. Estrema ó norte, Julio Gómez Carlés; ó sur, Elisa Vázquez Vázquez e outros; ó leste, Carmen Gómez Viturro, hoxe Concello de Rois; e ó oeste, camiño construído por concentración parcelaria.</p>
<p>O predio matriz figura inscrito no Rexistro da Propiedade de Padrón, no tomo 364 do arquivo, libro 88 do Concello de Rois, folio 17, predio nº 8.789, inscrición 3ª.</p>
<p>Artigo 2º</p>
<p>O inmoble cedido destinarase á construcción, pola Consellería de Educación e Ordenación Universitaria, dun centro de educación secundaria.</p>
<p>Artigo 3º</p>
<p>A Consellería de Economía e Facenda, a través da Secretaría Xeral e do Patrimonio, procederá á formalización da cesión no correspondente documento público e á inscrición do ben no Rexistro da Propiedade a nome da Comunidade Autónoma.</p>
<p>Disposición derradeira</p>
<p>A Consellería de Economía e Facenda, a través da Secretaría Xeral e do Patrimonio, levará a cabo tódolos trámites necesarios para a efectividade deste decreto.</p>
<p>Santiago de Compostela, seis de novembro de mil novecentos noventa e oito.</p>
<p>P.S. (Decreto 287/1998, do 22 de outubro)</p>
<p>Dositeo Rodríguez Rodríguez</p>
<p>Presidente</p>
<p>José Antonio Orza Fernández</p>
<p>Conselleiro de Economía e Facenda</p>
<p>10486</p>

