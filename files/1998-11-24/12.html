---
date: '1998-11-24'
id: 5A16
page: 12
number: 228
agency: CONSELLO DE CONTAS DE GALICIA
section: III. OUTRAS DISPOSICIÓNS
title: >-
  Resolución do 12 de novembro de 1998 pola que se aproban as bases de axuda ó
  aluguer da vivenda habitual para 1998.
range: Resolución
url: 'https://www.xunta.gal/dog/Publicados/1998/19981124/Anuncio5A16_gl.html'
---
<p>1. Obxecto da axuda.</p>
<p>O obxecto da axuda que regula estas bases é colaborar nos custos derivados do aluguer da vivenda habitual.</p>
<p>2. Beneficiarios.</p>
<p>O persoal ó servicio do Consello de Contas, que teña custos durante o ano 1998 derivados do aluguer da súa vivenda habitual.</p>
<p>3. Orzamento.</p>
<p>No ano 1998, destinarase a axudas para aluguer de vivenda un importe global de 1.500.000 ptas.</p>
<p>4. Período de cobertura.</p>
<p>O período de cobertura da axuda convocada conforme estas bases estenderase entre o 1 de xaneiro e o 31 de decembro de 1998. En ningún caso a convocatoria e concesión da axuda orixinará dereitos para exercicios posteriores.</p>
<p>5. Requisitos para a obtención da axuda.</p>
<p>A concesión da axuda estará supeditada ó cumprimento das seguintes condicións:</p>
<p>1. Que o solicitante teña contratado o aluguer con anterioridade ó remate do prazo de presentación de solicitudes de concesión de axuda.</p>
<p>2. Que a vivenda sexa a única que pode ser considerada como habitual do solicitante.</p>
<p>3. Que o solicitante ou o seu conxuxe no posúa vivenda en propiedade no termo municipal de residencia, ou, se é o caso, se xustifique a necesidade do aluguer.</p>
<p>6. Importe individual.</p>
<p>1. O importe que se lle condederá a cada beneficiario virá determinado polo reparto do montante asignado que resulte da aplicación do apartado 3 entre tódolos solicitantes que cumpran os requisitos establecidos, ata un máximo de 180.000 ptas.</p>
<p>2. Cando a suma do importe a percibir supere a renda anual do aluguer, minorarase pola diferencia que resulte.</p>
<p>3. No suposto de que o período de servicios prestados no Consello de Contas polo solicitante sexa inferior ó período de cobertura a axuda reducirase proporcionalmente ó tempo prestado.</p>
<p>7. Incompatibilidades.</p>
<p>A axuda establecida nestas bases é incompatible coa percepción por parte do beneficiario ou do seu cónxuxe doutra á vivenda, calquera que sexa a súa natureza, concedida por outro organismo oficial ou empresa privada agás que fose de contía inferior; neste caso se se acredita documentalmente a súa natureza e contía poderá solicitarse a diferencia ata a cantidade que en cada caso, corresponda. En todo caso deberá presentarse certificación do importe anual percibido, expedido polo organismo correspondente.</p>
<p>Esta axuda é incompatible coa axuda para a adquisición da vivenda establecida polo Consello de Contas durante o mesmo período.</p>
<p>8. Procedemento de solicitude.</p>
<p>As solicitudes dirixiranse ó conselleiro maior e presentaranse no modelo que figura como anexo I destas bases no rexistro xeral do Consello de Contas no prazo de quince días contados desde ó seguinte ó da publicación deste anuncio no Diario Oficial de Galicia.</p>
<p>9. Documentación.</p>
<p>a) Copia cotexada do contrato de arrendamento da vivenda.</p>
<p>b) Declaración responsable do solicitante na que se faga constar que a vivenda para a que solicita a axuda por aluguer constitúe a súa residencia habitual.</p>
<p>c) Certificación de residencia.</p>
<p>d) Comprobantes de pagamento do aluguer da vivenda desde o 1 de xaneiro de 1998 ata a data de presentación da solicitude de axuda.</p>
<p>e) Os beneficiarios destas axudas terán que acreditar como requisito previo ó pagamento, que se atopan ó corrente das súas obrigas tributarias e sociais e que non teñen pendente de pagamento ningunha débeda, por ningún concepto, coa Administración pública da Comunidade Autónoma nos supostos e dentro dos límites establecidos na lei.</p>
<p>10. Resolución e interpretación.</p>
<p>1. As solicitudes de axuda para aluguer da vivenda habitual serán resoltas pola Comisión de Goberno logo de informe do secretario xeral de que se axustan ás presentes bases.</p>
<p>2. O secretario xeral poderá solicitar do interesado a ampliación ou aclaración da documentación aportada e da súa adecuación á requerida nestas bases. A súa non presentación será motivo de denegación da axuda, previo acordo da Comisión de Goberno.</p>
<p>3. O órgano encargado de interpretar estas bases e de resolve-las dúbidas que se susciten na súa aplicación será a Comisión de Goberno.</p>
<p>11. Xustificación.</p>
<p>Os documentos a presentar coa instancia, servirán de xustificación, sen prexuízo dos actos de comprobación que poida establecer o órgano resolutorio.</p>
<p>12. Pagamento.</p>
<p>As axudas concedidas consonte estas bases seranlle aboadas ó interesado con cargo á conta bancaria pola que percibe as súas retribucións, ou en calquera outra que el solicite.</p>
<p>Santiago de Compostela, 12 de novembro de 1998.</p>
<p>Carlos G. Otero Díaz</p>
<p>Conselleiro maior</p>
<p>10595</p>

