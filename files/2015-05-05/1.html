---
date: '2015-05-05'
id: CA02-240415-0005
page: 17399
number: 83
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  RESOLUCIÓN do 7 de abril de 2015, da Secretaría Xeral de Ordenación do
  Territorio e Urbanismo, sobre a aprobación definitiva do proxecto da
  delimitación do solo do núcleo rural común de Sobreosmuíños, no concello da
  Mezquita (Ourense).
range: Resolución
url: >-
  https://www.xunta.gal/dog/Publicados/2015/20150505/AnuncioCA02-240415-0005_gl.html
---
<p>O Concello da Mezquita eleva, para a súa aprobación definitiva, o expediente de delimitación do solo do núcleo rural común de Sobreosmuíños, conforme o disposto na disposición adicional segunda da Lei 9/2002, de ordenación urbanística e protección do medio rural de Galicia (en adiante, LOUG).</p>
    <p>I. Antecedentes.</p>
    <p>I.1. O Concello da Mezquita non conta con ningunha figura de planeamento xeral, polo que son de aplicación as normas complementarias e subsidiarias da provincia de Ourense, aprobadas definitivamente o 3 de abril de 1991.</p>
    <p>O Concello está a tramitar a redacción do Plan xeral de ordenación municipal, documento que obtivo o informe previo á aprobación inicial da Secretaría Xeral de Ordenación do Territorio e Urbanismo con data do 20 de setembro de 2012.</p>
    <p>I.2. A tramitación ata o momento da delimitación de solo de núcleo rural foi a seguinte:</p>
    <p>• O 21 de febreiro de 2013 foi emitido informe técnico municipal. </p>
    <p>• O Concello someteu a delimitación á información pública durante o prazo dun mes, mediante anuncios nos xornais Faro de Vigo do 26 de febreiro e La Voz de Galicia do 27 de febreiro de 2013, e no DOG do 15 de marzo de 2013. Non se presentou ningunha alegación.</p>
    <p>• Consta informe favorable do 25.3.2013, da Confederación Hidrográfica do Douro do Ministerio de Agricultura, Alimentación e Medio Ambiente, cunha serie de consideracións.</p>
    <p>• Consta informe do 12.4.2013, da Axencia Galega de Infraestruturas da CMATI, en que se sinala que non é necesario informe.</p>
    <p>• Consta informe favorable do 28.8.2013, da Dirección Xeral de Estradas do Ministerio de Fomento.</p>
    <p>• Consta informe desfavorable do 16.9.2013 e favorable do 28.3.2014, da Dirección Xeral do Patrimonio Cultural da Consellería de Cultura, Educación e Ordenación Universitaria.</p>
    <p>• Consta informe xurídico municipal do 8 de abril de 2014.</p>
    <p>• O Pleno do Concello, en sesión extraordinaria do 15 de abril de 2014, aprobou provisionalmente a delimitación de solo de núcleo rural.</p>
    <p>• O 23 de maio de 2014, a Xefatura do Servizo de Urbanismo de Ourense, unha vez analizada a integridade documental do PXOM, solicitoulle ao concello a documentación pertinente para solucionar as deficiencias sinaladas no requirimento.</p>
    <p>• O Concello someteu novamente á información pública a delimitación do núcleo coas modificacións efectuadas, durante o prazo dun mes, mediante anuncios no DOG do 3 de setembro e nos xornais Faro de Vigo e La Voz de Galicia do 4 de setembro de 2014. Durante o período de exposición non se presentou ningunha alegación.</p>
    <p>• O Pleno do Concello, en sesión do 19.12.2014, aprobou provisionalmente a delimitación do núcleo rural común de Sobreosmuíños.</p>
    <p>II. Análise da delimitación de solo de núcleo rural.</p>
    <p>Unha vez analizado o expediente remitido polo Concello da Mezquita, e vista a proposta subscrita pola Subdirección Xeral de Urbanismo, observouse:</p>
    <p>II.1. O ámbito de actuación comprende o asentamento rural Sobreosmuíños, identificado administrativamente no Decreto 332/1996, do 26 de xullo, polo que se aproba o nomenclátor correspondente ás entidades de poboación da provincia de Ourense.</p>
    <p>II.2. O obxecto do proxecto é a delimitación do núcleo rural de Sobreosmuíños, ao abeiro do establecido no número 2 da disposición adicional segunda da LOUG. </p>
    <p>II.3. Delimítase o asentamento poboacional de Sobreosmuíños como núcleo rural común, cunha superficie de 105.358 m2, en dúas zonas, conforme o establecido no artigo 13 da LOUG e no punto 3.1.7 das determinacións das directrices de Ordenación do Territorio, aprobadas polo Decreto 19/2011, do 10 de febreiro. </p>
    <p>II.4. O asentamento consta de 42 vivendas, das que 12 teñen a consideración de tradicionais, cunha consolidación edificatoria do 35 % segundo o cálculo numérico.</p>
    <p>II.5. O documento fixa as condicións de uso e de edificación dos terreos delimitados e define o trazado viario, asumindo nalgunhas partes as aliñacións existentes e revisando os largos das vías situadas ao norte da estrada N-525. Ademais, identifícase como ben catalogado un grupo de vivendas no centro do núcleo rural.</p>
    <p>II.6. Os espazos situados ao norte e ao sur da estrada nacional N-525 clasifícanse como núcleo rural común destinado a sistema viario. Ao respecto, cómpre subliñar que o informe favorable do Ministerio de Fomento establece que a liña límite de edificación da estrada N-525 deberá situarse a 25 m da aresta exterior da calzada.</p>
    <p>De acordo co punto 2 da disposición adicional segunda da LOUG e co artigo 12.1.b) do Decreto 316/2009, do 4 de xuño, polo que se establece a estrutura orgánica da Consellería de Medio Ambiente, Territorio e Infraestruturas, a competencia para resolver sobre a aprobación definitiva dos expedientes de delimitación de solo de núcleos rurais correspóndelle á Secretaría Xeral de Ordenación do Territorio e Urbanismo.</p>
    <p>III. Resolución.</p>
    <p>Visto canto antecede, </p>
    <h2>RESOLVO:</h2>
    <p>Primeiro. Aprobar definitivamente o proxecto de delimitación do solo do núcleo rural común de Sobreosmuíños, concello da Mezquita, con suxeición á condición establecida no punto II.6 anterior.</p>
    <p>Segundo. Contra esta resolución cabe interpor recurso contencioso-administrativo ante o Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, de conformidade co disposto nos artigos 10 e 46 da Lei 29/1998, do 13 de xullo, reguladora da xurisdición contencioso-administrativa. </p>
    <p>Terceiro. Notifíqueselle ao concello e publíquese no Diario Oficial de Galicia.</p>
    <p>Santiago de Compostela, 7 de abril de 2015</p>
    <footer><p>María Encarnación Rivas Díaz<br>Secretaria xeral de Ordenación do Territorio e Urbanismo</p></footer>

