---
date: '2007-12-18'
page: 19
number: 243
agency: CONSELLERÍA DO MEDIO RURAL
section: I. DISPOSICIÓNS XERAIS
title: >-
  Decreto 235/2007, do 29 de novembro, polo que se regulan os servizos de
  aconsellamento e de xestión das explotacións agrarias.
range: Decreto
---
<p>A importancia do sector agrario galego non é exclusivamente económica senón que abrangue ámbitos tan relevantes como o social, o ambiental e o alimentario.</p>
<p>Este aspecto multifuncional das explotacións agrarias determina unha maior complexidade na actividade agraria considerada esta nos seus eidos agrícolas, gandeiros e forestais, polo que é preciso apoiar a implantación de servizos de aconsellamento para que as persoas produtoras desenvolvan a súa actividade con maiores garantías de éxito.</p>
<p>A orientación agro-gandeira do sector agrario galego, cuxa actividade produtiva se desenvolve en explotacións agrarias de pequeno e mediano tamaño, co fin de lograr un adecuado e sustentable progreso técnico nos seus sistemas de produción, fai preciso prever a implantación de entidades que presten servizos de xestión destinados a desenvolver programas zootécnicos e agronómicos para as diferentes orientacións produtivas</p>
<p>O Estatuto de autonomía de Galicia (Lei orgánica 1/1981, do 6 de abril, modificada pola Lei 8/2002) establece no seu título II as competencias da comunidade. Segundo o seu artigo 30.3º, correspóndelle á Comunidade Autónoma galega a competencia exclusiva en materia de agricultura e gandaría, de acordo coas bases e a ordenación da actuación económica xeral e a política monetaria do Estado, nos termos do disposto nos artigos 38, 131, 149.1º, 11 e 13 da Constitución. Segundo o seu artigo 27.10º correspóndelle á Comunidade Autónoma galega a competencia exclusiva en montes e aproveitamentos forestais sen prexuízo do disposto no artigo 149.1.23 da Constitución.</p>
<p>Consecuentemente co anterior, o Regulamento (CE) nº 1782/2003 do Consello, do 29 de setembro, polo que se establecen disposicións comúns aplicables aos réximes de axuda directa no marco da política agrícola común e se instauran determinados réximes de axuda aos agricultores e polo que se modifican os regulamentos (CEE) nº 2019/1993, (CE) nº 1452/2001, (CE) nº 1453/2001, (CE) nº 1454/2001, (CE) nº 1868/1994, (CE) nº 1251/1999, (CE) nº 1254/1999, (CE) nº 1673/2000, (CEE) nº 2358/71 e (CE) nº 2529/2001, dispón que os estados membros teñen que instaurar un sistema para aconsellar as persoas dedicadas á agricultura sobre a xestión de terras e explotacións. O Regulamento (CE) nº 1698/2005, do Consello, do 20 de setembro, sobre a axuda ao desenvolvemento rural por conta do Fondo Europeo Agrícola de Desenvolvemento Rural (Feader), inclúe, entre as materias que deben ser obxecto de aconsellamento, os aspectos normativos referentes á seguranza laboral.</p>
<p>O Regulamento (CE) nº 1974/2006 da Comisión, do 15 de decembro, polo que se establecen disposicións de aplicación do Regulamento (CE) nº 1698/2005, deixa a criterio dos estados membros a creación do sistema de asesoramento e o procedemento de selección dos axentes que deben prestar este servizo de aconsellamento.</p>
<p>O Regulamento (CE) nº 1698/2005 recolle axudas á implantación de servizos de aconsellamento e á utilización destes servizos por parte das persoas dedicadas á agricultura e detentoras de áreas forestais, así como axudas á implantación de servizos de xestión ás explotacións agrarias.</p>
<p>Os servizos de asesoramento estarán destinados a mellorar o rendemento global da explotación e no caso do aconsellamento ás persoas dedicadas á agricultura incluirán como mínimo os requisitos de xestión obrigatorios, o cumprimento das condicións agrícolas e ambientais obrigatorias e a normativa relativa á seguridade laboral.</p>
<p>Tendo en conta que algúns dos requisitos legais de xestión establecidos e as boas condicións agrarias e ambientais teñen vixencia desde o 1 de xaneiro do ano 2005, e que todas as persoas dedicadas á agricultura deben poder acceder de forma voluntaria aos servizos de aconsellamento, estímase conveniente poñer en marcha, canto antes, o sistema de aconsellamento ás explotacións.</p>
<p>Polo tanto, é preciso configurar un marco que regule o establecemento de servizos de aconsellamento no ámbito agrario e o establecemento de servizos de xestión ás explotacións agrarias para os efectos do artigo 25 do Regulamento (CE) 1698/2005, incorporando un rexistro das entidades prestadoras destes servizos e regulando as súas relacións coa Administración.</p>
<p>Este decreto ao mesmo tempo, tamén prevé a implantación de entidades de xestión que lles permita mellorar as condicións técnico-económicas dos seus sistemas de produción, nos seus aspectos globais ou sectoriais.</p>
<p>En consecuencia, en uso das competencias que me confire a Lei 1/1983, do 22 de febreiro, reguladora da Xunta e da súa Presidencia, por proposta do conselleiro do Medio Rural, de acordo co Consello Consultivo de Galicia, consultados os sectores interesados de empresas e organizacións profesionais, e logo de deliberación do Consello da Xunta de Galicia na súa reunión do día vinte e nove de novembro de dous mil sete,</p>
<p>DISPOÑO:</p>
<p>Artigo 1º.-Obxecto.</p>
<p>1. Este decreto, para os efectos do disposto no capítulo 3 do título II do Regulamento (CE) nº 1782/2003, do Consello, do 29 de setembro, e de acordo co disposto nos artigos 24 e 25 do Regulamento (CE) nº 1698/2005, do Consello, do 15 de setembro, no que se establecen normas sobre un réxime de axudas, tanto para a creación ou adecuación das entidades privadas recoñecidas que presten servizos de aconsellamento, como para as persoas titulares de explotacións agrarias e forestais que utilicen os seus servizos, ten por obxecto:</p>
<p>-Regular o establecemento e as condicións que deben cumprir os servizos de aconsellamento ás persoas dedicadas á agricultura e detentoras de áreas forestais;</p>
<p>-O recoñecemento daquelas entidades privadas que presten estes servizos de aconsellamento.</p>
<p>2. Da mesma forma ten por obxecto regular o establecemento e as condicións que deben cumprir os servizos de xestión agraria que poden ser auxiliados financeiramente de acordo co disposto no artigo 25 do Regulamento (CE) nº 1698/2005.</p>
<p>Artigo 2º.-Definicións</p>
<p>Para os efectos deste decreto enténdese por:</p>
<p>1. Explotación agraria, o conxunto de bens e dereitos organizados empresarialmente pola persoa titular deles no exercicio da actividade agraria, primordialmente con fins de mercado, e que constitúe en si mesma unha unidade técnico-económica.</p>
<p>2. Explotación forestal, o conxunto de bens e dereitos organizados empresarialmente pola persoa titular deles no exercicio da actividade exclusivamente forestal, primordialmente con fins de mercado, e que constitúe en si mesma unha unidade técnico-económica.</p>
<p>3. Actividade agraria, o conxunto de traballos que se require para a obtención de produtos agrícolas, gandeiros e forestais. Así mesmo, considerarase como actividade agraria a venda directa por parte da persoa dedicada á agricultura da produción propia sen transformación, dentro dos elementos que integren a explotación, en mercados municipais ou en lugares que non sexan establecementos comerciais permanentes.</p>
<p>Artigo 3º.-Ámbito do aconsellamento.</p>
<p>1. As entidades que presten servizos de aconsellamento ás explotacións agrarias na Comunidade Autónoma de Galicia, para os efectos deste decreto deberán estender a súa actividade de aconsellamento, desde o diagnóstico da situación, á proposta e execución de melloras en, polo menos, as seguintes materias:</p>
<p>a) Requisitos legais de xestión, relativos a saúde pública, sanidade animal, sanidade vexetal, ambiente e benestar dos animais, a que se refire o artigo 4 e o anexo III do Regulamento (CE) nº 1782/2003, cuxas disposicións sobre a aplicación da condicionalidade en relación coas axudas directas no marco da política agrícola común se recollen no anexo do Real decreto 2352/2004, do 23 de decembro.</p>
<p>b) Boas condicións agrarias e ambientais, atendendo, entre outras circunstancias, ás características das superficies de que se trate, incluídas as condicións climáticas e de solo, os sistemas de explotación existentes, a utilización das terras, a rotación dos cultivos, as prácticas de explotación agraria e as estruturas de explotación de acordo co artigo 5 e o anexo IV do Regulamento 782/2003, sen prexuízo das normas que rexen as boas prácticas agrarias, aplicadas no contexto do Regulamento (CE) nº 1698/2005, e das medidas agroambientais aplicadas que superen o nivel de referencia das boas prácticas agrarias. Os requisitos mínimos de boas condicións agrarias e ambientais son os regulados polo citado Real decreto 2352/2004.</p>
<p>c) Normas relativas á seguridade laboral segundo a lexislación comunitaria.</p>
<p>d) No caso de persoas agricultoras mozas, as relacionadas co inicio da súa actividade.</p>
<p>e) A información correspondente ás medidas de acción positiva desde a vertente de xénero.</p>
<p>2. Ademais das materias de obrigado aconsellamento sinaladas no punto anterior, o aconsellamento poderá alcanzar outras materias con obxecto de ofrecer un aconsellamento integral. En particular, incluirá o relativo ás medidas que poidan establecerse en desenvolvemento dos artigos 36.2º e disposición adicional sétima da Lei 2/2007, do 28 de marzo, do traballo en igualdade das mulleres de Galicia.</p>
<p>3. As entidades que presten servizos de aconsellamento ao sector forestal deberán ofrecer un aconsellamento integral que, tendo en conta a multifuncionalidade das superficies forestais, permita mellorar o rendemento das explotacións forestais. As entidades que limiten os seus servizos de aconsellamento ás persoas titulares de explotacións forestais non terán que estender a súa actividades ás materias sinaladas no punto 1 deste artigo.</p>
<p>Artigo 4º.-Requisitos das entidades que presten servizo de aconsellamento ás explotacións.</p>
<p>As entidades que pretendan prestar servizos de aconsellamento, para os efectos do Regulamento (CE) nº 1782/2003 e do Regulamento (CE) nº1698/2005, ademais de prestar estes servizos, como contido mínimo, as materias explicitadas no artigo 3, deberán cumprir os seguintes requisitos:</p>
<p>a) Ter personalidade xurídica e enderezo social e fiscal en Galicia.</p>
<p>b) Dispoñer de oficinas abertas ao público, en horario compatible coa actividade agroforestal e cun ámbito de atención adecuado á dimensión, número e tipoloxía das explotacións a que se pretende ofrecer o servizo de aconsellamento.</p>
<p>c) Dispoñer dun equipo técnico formado, polo menos, polos seguintes tituladas/os universitarias/os:</p>
<p>i. Un universitario/a con título oficial na área de agronomía e outro na área de veterinaria no caso de que os servizos de aconsellamento se refiran á produción agrícola e/ou gandeira, segundo o caso.</p>
<p>ii. Un universitario/a con título oficial na área forestal no caso de que limiten o servizo de aconsellamento ao sector forestal.</p>
<p>iii. Un universitario/a con título oficial na área de agronomía, e outro na área de veterinaria, e un/ha universitario/a con título oficial na área forestal no caso de que os servizos de aconsellamento se estendan ao conxunto da actividade agraria.</p>
<p>d) O número de titulados/as e as súas especialidades en cada unha das súas oficinas de aconsellamento será acorde á dimensión, número e tipoloxía das explotacións a que se pretende ofrecer o servizo de aconsellamento, debendo dispoñer en cada oficina de, polo menos, un/ha universitario/a con título oficial ou titulado/a en formación profesional de grao superior competente nalgunha das áreas sinaladas na letra anterior.</p>
<p>e) O equipo técnico deberá, ademais de dispoñer da titulación exixida nas letras c) e d), acreditar ter recibido unha formación específica oficial en materia de aconsellamento ás explotacións, ou comprometerse a recibila no prazo que determine a consellería competente en materia agraria.</p>
<p>f) Dispoñer do persoal administrativo necesario.</p>
<p>g) Dispoñer de locais, de medios materiais, incluídos os informáticos e telemáticos, axeitados ao labor de aconsellamento, ou comprometerse a adquirilos. Así como dispoñer ou asinar acordos ou convenios con laboratorios recoñecidos para garantir a posibilidade de acceso a equipamentos adecuados de análises de solos, augas, residuos e doutros factores da actividade agraria.</p>
<p>h) Acreditar experiencia e fiabilidade en materia de aconsellamento técnico ás explotacións agrarias, nas materias relacionadas no artigo 24 punto 1, parágrafo segundo, letras a) e b) do Regulamento (CE) nº 1698/2005, do Consello do 20 de setembro, sobre a axuda ao desenvolvemento rural a cargo do Fondo Europeo Agrario de Desenvolvemento Rural (Feader).</p>
<p>i) Dispoñer dun sistema de rexistro de persoas usuarias compatible co sistema integrado de xestión e control previsto no capítulo 4 do título II do Regulamento (CE) nº 1782/2003.</p>
<p>Artigo 5º.-Ámbito dos servizos de xestión ás explotacións agrogandeiras.</p>
<p>1. As entidades que presten servizos de xestión ás explotacións agrogandeiras na Comunidade Autónoma de Galicia, para os efectos deste decreto estenderán a súa actividade a algún dos seguintes ámbitos:</p>
<p>a) Xestión dos datos produtivos e reprodutivos das explotacións de vacún ovino e cabrún. A prestación deste servizo de xestión incluirá, como mínimo, a toma de datos produtivos e reprodutivos do gando , a toma de datos para a determinación das calidades das producións, a codificación informática dos datos, o mantemento dos datos históricos e a elaboración de informes dirixidos ás explotacións.</p>
<p>b) Xestión de agricultura sustentable das explotacións que non se ven afectadas polas disposicións comúns aplicables aos réximes de axuda directa no marco da PAC establecidas no Regulamento (CE) 1782/2003, en concreto polos requisitos de xestión obrigatoria e as condicións agrarias e ambientais satisfactorias que estipulan os artigos 4 e 5 e os anexos III e IV do citado regulamento. A prestación deste servizo deberá ter unha perspectiva integral que permita lograr unha maior eficacia en diversas materias e contribuír a mellorar a viabilidade e o rendemento global da explotación.</p>
<p>c) Actuacións de xestión técnica, de carácter específico, no ámbito da xestión zootécnica e agronómica para as diferentes orientacións produtivas. As ditas actuacións xustificaranse a través dun plan de actuación en que se describan minuciosamente obxectivos, actuacións que se vaian realizar, medios materiais e humanos necesarios, e efectos esperados das actuacións no proceso produtivo.</p>
<p>2. Os servizos de xestión ás explotacións agrogandeiras, estenderán a súa actividade á información correspondente ás medidas de acción positiva desde a vertente de xénero.</p>
<p>Artigo 6º.-Requisitos das entidades que presten servizos de xestión ás explotacións agrogandeiras.</p>
<p>As entidades que pretendan prestar servizos de xestión ás explotacións agrogandeiras, para os efectos do artigo 25 do Regulamento (CE) nº 1698/2005, ademais de prestar estes servizos ás persoas dedicadas á agricultura en, polo menos, o ámbito explicitado no artigo 5º, deberán cumprir os seguintes requisitos:</p>
<p>a) Ter personalidade xurídica e enderezo social e fiscal en Galicia.</p>
<p>b) Dispoñer de oficinas abertas ao público, en horario compatible oa actividade agraria e cun ámbito de atención adecuado á dimensión, número e tipoloxía das explotacións a que se pretende ofrecer o servizo de xestión.</p>
<p>c) Dispoñer dun equipo técnico acorde á dimensión, número e tipoloxía das explotacións a que se pretende ofrecer o servizo de xestión.</p>
<p>d) Dispoñer do persoal administrativo necesario.</p>
<p>e) Dispoñer dos medios materiais, incluídos os informáticos e telemáticos, axeitados ao labor de xestión, ou comprometerse a adquirilos. Así como dispoñer ou asinar acordos ou convenios con laboratorios recoñecidos para garantir a posibilidade de acceso a equipos adecuados para as análises necesarias para a prestación dos seus servizos de xestión.</p>
<p>Artigo 7º.-Recoñecemento.</p>
<p>1. As entidades privadas interesadas en prestar servizos de aconsellamento ou de xestión para os efectos do artigo 25 do Regulamento (CE) nº1698/2005 no ámbito da Comunidade Autónoma de Galicia deberán incluír nos seus estatutos como obxecto social a prestación de servizos de aconsellamento ou de xestión ás persoas dedicadas á agricultura, gandaría ou á explotación forestal e acreditar o cumprimento dos requisitos sinalados no artigo 4º para as entidades de aconsellamento e no artigo 6º para as entidades de xestión.</p>
<p>2. As entidades interesadas en prestar o servizo de aconsellamento ou de xestión, solicitarán por calquera das maneiras previstas no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común, o seu recoñecemento á consellería competente en materia agraria ou forestal cuxa persoa titular ditará resolución e notificará o dito recoñecemento no prazo máximo de seis meses desde a data da súa solicitude, procedéndose á súa inscrición no Rexistro de Entidades con Servizos de Aconsellamento ou Xestión de Galicia (Resaxega).</p>
<p>No caso de que no citado prazo non se emita resolución expresa, a solicitude entenderase estimada por silencio administrativo, logo de comprobación da realización do ingreso da taxa correspondente.</p>
<p>3. A solicitude deberá ir acompañada da seguinte documentación:</p>
<p>b) No caso de entidades de aconsellamento:</p>
<p>1. Copia cotexada dos estatutos da entidade.</p>
<p>2. Organigrama do servizo, ata o nivel máis descentralizado.</p>
<p>3. Plan ou sistema de aconsellamento e propostas de mellora.</p>
<p>4. Programa de sensibilización.</p>
<p>5. Sistema de seguimento de orientacións.</p>
<p>6. Métodos de autoavaliación técnica de propostas.</p>
<p>7. Plan financeiro, incluído sistema de tarifación.</p>
<p>8. Experiencia no aconsellamento técnico ás explotacións.</p>
<p>9. Dotación de persoal técnico e administrativo de que dispón ou prevé dispoñer e a súa distribución por oficinas de aconsellamento.</p>
<p>10. Equipamento material de que dispón ou prevé dispoñer e a súa distribución por oficinas de aconsellamento.</p>
<p>11. Compromiso de que o seu persoal participe nas actividades formativas que determine a consellería competente en materia agraria e forestal.</p>
<p>12. Xustificante de ter realizado o pagamento da taxa.</p>
<p>c) No caso de entidades de xestión:</p>
<p>1. Copia cotexada dos estatutos da entidade.</p>
<p>2. Organigrama do servizo, ata o nivel máis descentralizado.</p>
<p>3. Plan ou sistema de xestión e propostas de mellora.</p>
<p>4. Sistema de seguimento de orientacións.</p>
<p>5. Métodos de auto avaliación técnica de propostas.</p>
<p>6. Plan financeiro, incluída tarifación.</p>
<p>7. Experiencia na prestación de servizos de xestión técnico ás explotacións agrarias.</p>
<p>8. Dotación de persoal técnico e administrativo de que dispón ou prevé dispoñer e a súa distribución por oficinas.</p>
<p>9. Equipamento material de que dispón ou prevé dispoñer e a súa distribución por oficinas.</p>
<p>10. Compromiso de que o seu persoal participe nas actividades formativas que determine a consellería competente en materia agraria e forestal.</p>
<p>11. Xustificante de ter realizado o pagamento da taxa.</p>
<p>Artigo 8º.-Retirada do recoñecemento.</p>
<p>1. O incumprimento de calquera dos requisitos exixidos neste decreto para o recoñecemento ou das obrigas ou compromisos adquiridos ou a evidencia de falta de fiabilidade técnica, dará lugar á suspensión da inscripción polo prazo que medie ata que se corrixan as carencias detectadas no preceptivo requirimento á entidade de aconsellamento ou de xestión ou das oficinas implicadas. Adoptarase acordo motivado ao respecto que será notificado aos interesados. A suspensión da inscrición non poderá exceder o prazo dun mes, sen prexuízo do previsto no artigo 49.1º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Transcorrido este prazo sen que se emendase, procederase á revogación da inscrición, logo de audiencia da entidade afectada ou das oficinas implicadas, á súa baixa no rexistro e, de ser o caso, ao reintegro das axudas que puidesen ter percibido. A partir do momento en que se proceda á revogación da inscrición e á baixa no rexistro, a entidade de aconsellamento non poderá seguir desenvolvendo a súa actividade.</p>
<p>A obtención irregular dunha axuda por parte da entidade que presta o servizo de aconsellamento ou dunha persoa titular de explotación, cando a entidade incorra en neglixencia ou colaboración na irregularidade, dará lugar á declaración de extinción do recoñecemento da entidade ou da oficina implicada, procederase de oficio á súa baixa no rexistro e ao reintegro das axudas que puidesen ter percibido que se determinará na mesma resolución en que se acorde a revogación da inscrición.</p>
<p>A obtención irregular dunha axuda por parte da entidade que presta o servizo de xestión dará lugar á declaración de extinción do recoñecemento da entidade ou da oficina implicada, procederase de oficio á súa baixa no rexistro e ao reintegro das axudas que puidesen ter percibido que se determinará na mesma resolución en que se acorde a revogación da inscrición.</p>
<p>2. Nos casos indicados no punto 1, a revogación será acordada polo titular da consellería competente en materia agraria ou forestal. O procedemento aplicable á revogación da inscrición, tras a súa comprobación a través do procedemento oportuno, no rexistro rexerase pola Lei 30/1992, do 26 de novembro.</p>
<p>Artigo 9º.-Obrigas xerais das entidades que prestan servizos de aconsellamento ou xestión.</p>
<p>1. En xeral, as entidades que prestan os servizos no ámbito deste decreto:</p>
<p>a) Deberán cumprir o disposto no artigo 15 do Regulamento (CE) nº 1782/2003 en materia de acceso público de documentos e de divulgación e información de datos de carácter persoal ou individual. En todo caso, esta información estará suxeita ao disposto na Lei 15/1999, do 13 de decembro, de protección de datos de carácter persoal.</p>
<p>b) Deberán coordinarse coa consellería competente en materia agraria e forestal para os efectos de determinar as metodoloxías de traballo e protocolos de actuación.</p>
<p>c) Deberán dispoñer dun sistema de rexistro informatizado, no seu domicilio social e en cada unha das súas oficinas, no que consten os servizos prestados, con indicación, polo menos, dos datos da persoa demandante, da explotación, os temas de consulta, e o consello ou propostas de mellora. Este sistema de rexistro será accesible á autoridade competente para o seguimento e control das actuacións que realiza a entidade.</p>
<p>d) As entidades recoñecidas para prestar os servizos promoverán as melloras máis convenientes, efectuando no caso do aconsellamento ás explotacións agrarias das actividades de formación das persoas dedicadas á agricultura necesarias para o cumprimento dos requisitos legais de xestión e as boas condicións agrarias e ambientais, e atendendo no seu labor a cantas persoas dedicadas á agricultura o soliciten, sen que poida prevalecer discriminación de ningún xénero ou condición.</p>
<p>e) Para os efectos de comprobar a fiabilidade e eficacia do aconsellamento ou xestión que proporcionan en relación ás materias explicitadas respectivamente nos artigos 3º ou 5º, quedan sometidos ao control e verificación de calidade técnica por parte da consellería competente en materia agraria e forestal os servizos a que atinxe este decreto das entidades privadas e as súas oficinas.</p>
<p>f) As entidades recoñecidas comunicarán ás delegacións provinciais da consellería competente en materia agraria e forestal cantas circunstancias modifiquen as fichas rexistrais a que se refire o artigo 10º deste decreto.</p>
<p>g) As entidades recoñecidas presentarán anualmente, durante o primeiro trimestre de cada ano, ante os servizos provinciais da consellería competente en materia agraria e forestal, un informe de actuacións, en que consten os resultados, logros, dificultades relativos ao desenvolvemento das súas actividades ao longo do ano anterior e perspectivas para o ano en curso. Neste informe constará a relación de explotacións agrarias a que se lle presta o servizo a que atinxe este decreto.</p>
<p>h) As entidades recoñecidas comunicaranlles ás delegacións provinciais da consellería competente en materia agraria e forestal as altas e baixas de explotacións a que se lles presta o servizo nun prazo máximo dun mes desde que se produciu esta.</p>
<p>2. Adicionalmente, as entidades que prestan servizos de aconsellamento deberán:</p>
<p>a) As entidades que prestan servizos de aconsellamento ás explotacións agrarias prestarán especial atención ao cumprimento da obriga de observar os requisitos legais de xestión e as boas condicións agrarias e ambientais sinaladas no artigo 3º, así como aos aspectos normativos referentes á seguranza laboral que incumbe a toda persoa dedicada á agricultura que reciba pagamentos directos, entendendo por tales todo pagamento aboado directamente a esta en virtude de calquera dos réximes de axuda á renda enumerados no anexo I do Regulamento (CE) nº 1782/2003.</p>
<p>b) Deberán, de ser o caso, contribuír á posta en marcha de contratos de explotación sustentable, na forma establecida pola consellería competente en materia agraria e forestal.</p>
<p>c) Ante unha inspección a unha explotación por parte de organismos competentes e a petición da persoa agricultora ou propietaria forestal interesada, deberá estar presente o persoal dos servizos de aconsellamento que lles prestou o servizo ou, de ser o caso, o que o substitúa.</p>
<p>d) Cada entidade de aconsellamento deberá dispoñer dun estudo, permanentemente actualizado, da súa zona de actuación, que reflicta a situación socioeconómica, con especial referencia ao medio rural, en xeral, e ao sector agrario, en particular, as súas deficiencias, potencialidades, e cantos parámetros e criterios de valoración determine a consellería competente en materia agraria e forestal. En todo caso, cando se trate de entidades de aconsellamento ás explotacións agrarias o citado estudo reflectirá a situación da zona en relación ao cumprimento dos requisitos legais de xestión e as boas condicións agrarias e ambientais e, de ser caso, as medidas de carácter xeral a adoptar.</p>
<p>Artigo 10º.-Rexistros das entidades recoñecidas que presten servizos de aconsellamento ou xestión.</p>
<p>1. Créase na consellería competente en materia agraria e forestal, adscrito á Dirección Xeral de Investigación, Tecnoloxía e Formación Agroforestal, o Rexistro de Entidades con Servizos de Aconsellamento ou Xestión de Galicia (Resaxega), no que se inscribirán os servizos recoñecidos ou designados e cada unha das oficinas de que dispoñan.</p>
<p>2. As entidades que prestan os servizos de aconsellamento ou de xestión de acordo co disposto no artigo 25 do Regulamento (CE) nº 1698/2005 serán rexistrados pola Administración pública que outorga o recoñecemento. Así mesmo, deberán rexistrarse as oficinas de aconsellamento de acordo cos datos básicos que se establecen neste artigo.</p>
<p>3. As cesións de datos deste rexistro só poderán efectuarse entre as autoridades competentes da comunidade autónoma e da Administración xeral do Estado, así como da Comisión Europea, exclusivamente para os fins propios de cada administración.</p>
<p>4. Na ficha rexistral das entidades con servizos de aconsellamento ou de xestión constarán, polo menos, os seguintes datos:</p>
<p>-Razón social, CIF, domicilio social, teléfono, fax e correo electrónico.</p>
<p>-Forma xurídica.</p>
<p>-Relación de oficinas de aconsellamento ou de xestión.</p>
<p>-Número total de efectivos persoais: universitarios/as con título oficial, titulados/as en formación profesional de grao superior e administrativos/as.</p>
<p>-Director/a ou representante.</p>
<p>5. Na ficha rexistral da oficina de aconsellamento ou xestión constarán, polo menos, os seguintes datos:</p>
<p>-Entidade titular que presta o servizo ás explotacións e tipo de vinculación entre oficina e entidade.</p>
<p>-Enderezo postal, teléfono, fax e correo electrónico.</p>
<p>-Ámbito xeográfico de actuación: relación de municipios.</p>
<p>-Número de efectivos persoais: técnicos superiores, diplomados/as ou técnicos de grao medio, administrativos/as e outros.</p>
<p>-Director/a, responsable ou representante.</p>
<p>6. Os dereitos de acceso, rectificación e cancelación poderán ser exercidos polas persoas titulares inscritas ante a persoa titular da consellería competente en materia agraria e forestal.</p>
<p>7. Existe a obriga de comunicar as altas, baixas e substitucións do persoal da entidade de aconsellamento ou xestión no prazo de dez días desde que a modificación se efectuou.</p>
<p>Disposicións adicionais</p>
<p>Primeira.-Comités de seguimento e coordinación.</p>
<p>Constituirase un comité de seguimento e coordinación que velará pola axeitada aplicación e cumprimento do establecido neste decreto e permitirá homoxeneizar criterios e avaliar o funcionamento do sistema de aconsellamento e xestión ás explotacións, facultando a persoa titular da consellería competente en materia agraria e forestal para a designación dos seus membros.</p>
<p>O dito comité estará constituído por representantes dos servizos de aconsellamento ou xestión das entidades autorizadas e dos organismos públicos designados e das organizacións agrarias con representación no Consello Agrario Galego. A consellería competente en materia agraria e forestal regulará a través dunha orde a composición do antedito comité.</p>
<p>Segunda.-Órganos ou organismos públicos designados para a prestación de servizos de aconsellamento ás explotacións.</p>
<p>De conformidade co disposto nos programas nacionais e rexionais, aprobados pola Comisión Europea, poderán recoñecerse como servizos de aconsellamento as explotacións ás entidades públicas de aconsellamento que recoñeza a Consellería do Medio Rural, sempre que a súa actividade de aconsellamento se estenda ás materias sinaladas no artigo 3º e cumpran os requisitos do artigo 4º deste decreto.</p>
<p>Disposicións derradeiras</p>
<p>Primeira.-Facultade de desenvolvemento.</p>
<p>Facúltase o conselleiro do Medio Rural para ditar cantas disposicións sexan precisas para o desenvolvemento e execución deste decreto.</p>
<p>Segunda.-Entrada en vigor.</p>
<p>Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, vinte e nove de novembro de dous mil sete.</p>
<p>Emilio Pérez Touriño</p>
<p>Presidente</p>
<p>Alfredo Suárez Canal</p>
<p>Conselleiro do Medio Rural</p>

