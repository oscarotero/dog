---
date: '1999-11-16'
id: 1468A
page: 13
number: 221
agency: CONSELLERÍA DE SANIDADE E SERVICIOS SOCIAIS
section: I. DISPOSICIÓNS XERAIS
title: >-
  Orde do 22 de outubro de 1999 pola que se regula a subministración e uso de
  talonarios de receitas oficiais do Sergas.
range: Orde
url: 'https://www.xunta.gal/dog/Publicados/1999/19991116/Anuncio1468A_gl.html'
---
<p>Para levar a cabo a prestación farmacéutica do Sistema Nacional de Saúde no ámbito do Servicio Galego de Saúde, é necesario que os facultativos médicos e odontólogos que presten servicios ós pacientes do Servicio Galego de Saúde, con independencia de que teñan a condición de persoal funcionario ou estatutario ou carezan de tal condición, dispoñan de talonarios de receitas médicas oficiais coa finalidade de poder realiza-la prescrición dos medicamentos e productos sanitarios que os pacientes precisen para a súa posterior dispensación polas oficinas de farmacia.</p>
<p>Co obxecto de garantir que as prestacións fármaco-terapéuticas ós pacientes sexan realizadas por cada facultativo médico e odontólogo nas receitas oficiais que lle foron entregadas, é preciso que existan uns mecanismos de control tanto na distribución coma na xestión e uso dos talonarios de receitas. Pero o feito de que na actualidade existan varios ámbitos de actuación -Dirección Provincial do Sergas e centros de distribución- para levar a cabo a subministración dos talonarios ós devanditos facultativos, dificulta o seguimento das prescricións realizadas por eles e a avaliación real da prestación farmacéutica.</p>
<p>En ausencia dunha regulación específica nesta materia na nosa Comunidade Autónoma, e para evitar calquera desviación ou anomalía na subministración e utilización de receitas oficiais, ponse de manifesto a necesidade de harmoniza-los criterios sobre subministración e uso de talonarios de receitas oficiais.</p>
<p>Polo anteriormente exposto, considérase necesario o control informatizado da distribución e asignación dos talonarios de receitas oficiais ós facultativos prescritores, a través da aplicación informática de xestión e control de receitas (Xecore), de proxima implantación, como medio para logra-lo coñecemento en todo momento da identidade do facultativo ó que se lle entregou cada talonario, facultativo que ademais é o responsable da súa custodia e utilización. Este control de datos informatizado non só mellorará os niveis actuais de control do ciclo administrativo da receita senón que tamén se pretende que, a curto prazo, constitúa a base de datos que permita mellora-la calidade do sistema informacional para a avaliación da prestación farmacéutica.</p>
<p>Por outra banda, preténdese que tódalas receitas oficiais leven impresas a súa numeración en código de barras, feito que facilitará a asignación inequívoca das receitas ós facultativos ós que se lle entreguen e a súa lectura automatizada e fiable nas receitas facturadas pola organización farmacéutica colexial.</p>
<p>Por todo o exposto e en uso das facultades que me confire o artigo 38 da Lei 1/1983, do 22 de febreiro, reguladora da Xunta e do seu presidente, reformada pola Lei 11/1998, do 20 de outubro,</p>
<p>DISPOÑO:</p>
<p>Artigo 1º.-Control de subministración e uso de talonarios e selos.</p>
<p>1. Correspóndelle á División de Farmacia e Productos Sanitarios do Sergas a xestión e control da subministración e uso dos talonarios de receitas oficiais e dos selos ós que se refire o anexo IV desta orde.</p>
<p>2. A autorización ou denegación do uso dos talonarios e selos oficiais seralle comunicada de forma inmediata pola División de Farmacia e Productos Sanitarios á Secretaría Xeral do Sergas e á dirección provincial e xerencia correspondentes.</p>
<p>Artigo 2º.-Adquisición e custodia dos talonarios.</p>
<p>1. Unha vez autorizada a adquisición dos talonarios oficiais, corresponderalles ás direccións provinciais do Sergas en coordinación coa División de Farmacia e Productos Sanitarios efectua-los pedidos destes ó provedor ou provedores adxudicatarios para a súa posterior distribución ós facultativos autorizados.</p>
<p>2. Así mesmo, correspóndelles ás direccións provinciais do Sergas a recepción, almacenamento, distribución e custodia, coas máximas garantías de seguridade, dos talonarios de receitas e dos selos oficiais no seu ambito de actuación, ata a súa posterior entrega ós facultativos que os soliciten.</p>
<p>3. De cada recepción levantarase a correspondente acta, segundo o modelo que figura no anexo I, na que o director provincial certifique para cada modelo de receitas o número de talonarios recibidos e a súa numeración. Unha copia da devandita acta será remitida á División de Farmacia e Productos Sanitarios.</p>
<p>Artigo 3º.-Deberes dos facultativos.</p>
<p>1. A partir da entrada en vigor desta orde, os facultativos serán autorizados para utiliza-los talonarios de receitas oficiais logo de compromiso, escrito segundo o modelo que figura no anexo II, de realizar unha axeitada custodia e uso deles desde o momento da súa recepción e de prescribir receitas única e exclusivamente ós pacientes do Sistema Nacional de Saúde con dereito recoñecido á asistencia, atendidos ou acollidos pola Consellería de Sanidade e Servicios Sociais nos centros de ámbitos asistenciais que lles correspondan.</p>
<p>2. O devandito compromiso será remitido á División de Farmacia e Productos Sanitarios acompañado, nos casos en que esta o solicite, dun informe da xerencia ou dirección responsable, no que figure a descrición da actividade que realiza o facultativo e do ámbito asistencial no que se desenvolve.</p>
<p>3. Unha vez autorizados para o uso dos talonarios oficiais, os facultativos solicitarán individualmente á dirección provincial correspondente os talonarios de receitas modelo P.3 e P.3/1 e P.3/6 segundo o modelo que figura no anexo III.</p>
<p>Artigo 4º.-Entrega de selos e talonarios.</p>
<p>1. A dirección provincial correspondente comprobará en cada solicitude que o selo do prescritor cuñado nela reúna as características que figuran no anexo IV, procedendo á renovación daqueles selos que non reúnan ou presenten fallos de impresión que impidan ou dificulten a súa lectura.</p>
<p>2. Antes da entrega dos talonarios, cumbriranse os datos da primeira folla do talonario, e o facultativo ou persoa por el autorizada na solicitude acreditará a recepción de cada talonario, asinando o devandito recibo, que se conservará na dirección provincial correspondente.</p>
<p>3. Os talonarios de receitas oficiais entregados ós facultativos serán nominativos e polo tanto persoais e intransferibles, calquera que sexa o carácter e a duración do seu contrato de vinculación ó Sergas nos centros e ámbitos asistenciais onde exerzan.</p>
<p>Artigo 5º.-Utilización de receitas.</p>
<p>1. A responsabilidade das prescricións realizadas nas receitas e da custodia dos selos corresponderá ó facultativo ó que se lle entregaron, agás que medie denuncia de substración ou extravío, caso no que deberá formula-la oportuna denuncia á policía ou garda civil, remitindo copia dela á dirección provincial correspondente.</p>
<p>2. A utilización dos talonarios de receitas e dos selos oficiais estará condicionada ó período de vixencia do contrato. Unha vez finalizado este, nun prazo improrrogable de tres días hábiles contados a partir do derradeiro día traballado, o facultativo médico devolverá as receitas que teña no seu poder á dirección provincial correspondente.</p>
<p>Artigo 6º.-Facultativos substitutos.</p>
<p>Ós facultativos substitutos que figuren nas listas de nomeamentos ou vinculacións temporais realizaráselles unha autorización anual para uso das receitas oficiais coa antelación suficiente respecto á formalización do primeiro contrato, logo de compromiso de correcto uso das receitas oficiais asinado por eles no modelo que se recolle no anexo V.</p>
<p>A entrega das receitas ós substitutos estará condicionada á formalización e entrega, nas dependencias sinaladas pola dirección provincial competente, da información contida no anexo VI.</p>
<p>Artigo 7º.-Actualización dos prescritores.</p>
<p>Co obxecto de realiza-la correcta avaliación das prescricións polos facultativos, as xerencias tanto de Atención Primaria como de Atención Especializada do Sergas e as direccións dos centros e entidades autorizadas para dispoñer de receitas oficiais,</p>
<p>comunicarán mensualmente á Oficina Central da Tarxeta Sanitaria da Subdirección Xeral de Planificación Sanitaria e Aseguramento as altas e baixas do persoal facultativo en cada un dos centros pertencentes á xerencia ou dirección correspondente.</p>
<p>No caso dos facultativos substitutos, cada xerencia ou dirección remitirá comunicacións á dirección provincial correspondente, polo medio máis urxente posible.</p>
<p>Artigo 8º.-Medios informáticos.</p>
<p>As direccións provinciais controlarán os movementos dos talonarios de receitas e os rexistros dos facultativos médicos autorizados a través da utilización e mantemento dunha aplicación informática de xestión e control de uso de receitas, que permitirá coñecer en todo momento a identidade do facultativo médico ó que se lle entregou cada impreso ou talonario, así como a avaliación das prescricións dos devanditos médicos.</p>
<p>Disposicións adicionais</p>
<p>Primeira.-A partir da entrada en vigor desta orde, para a identificación nas receitas do facultativo prescritor poderase utiliza-la placa identificativa do imprinter, sempre e cando se garanta a correcta impresión dos seus datos.</p>
<p>Segunda.-O uso de receitas oficiais polos médicos dos Servicios de Prevención que presten asistencia médico-farmacéutica, con base no establecido nos artigos 38 e 39 do Real decreto 39/1997, do 17 de xaneiro, polo que se aproba o Regulamento dos servicios de prevención de riscos laborais, será autorizado logo do informe das unidades de Saúde Laboral das direccións provinciais correspondentes.</p>
<p>Disposición derrogatoria</p>
<p>Quedan derrogadas cantas disposicións de rango inferior se opoñan ó disposto nesta orde e especificamente quedan sen efecto as instruccións do 21 de abril de 1997 e 13 de febreiro de 1998, dictadas pola Secretaría Xeral do Sergas para a autorización de subministración e uso de receitas oficiais a facultativos que non teñan a condición de estatutarios ou funcionarios, pero que presten servicios a pacientes do Servicio Galego de Saúde.</p>
<p>Disposicións derradeiras</p>
<p>Primeira.-Autorízase a Secretaría Xeral do Sergas para dicta-las instruccións precisas para o desenvolvemento desta orde.</p>
<p>Segunda.-A presente orde entrará en vigor no prazo dun mes desde a súa publicación no Diario Oficial de Galicia.</p>
<p>Santiago de Compostela, 22 de outubro de 1999.</p>
<p>José María Hernández Cochón</p>
<p>Conselleiro de Sanidade e Servicios Sociais</p>

