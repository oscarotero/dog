---
date: '2014-10-17'
id: G0164-091014-0003
page: 44530
number: 199
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  RESOLUCIÓN do 22 de setembro de 2014, da Secretaría Xeral de Cultura, pola que
  se inscribe a  asociación Amigos del Camino de Santiago de Almería -Almería
  Jacobea- no Rexistro de Entidades de Promoción do Camiño de Santiago.
range: Resolución
url: >-
  https://www.xunta.gal/dog/Publicados/2014/20141017/AnuncioG0164-091014-0003_gl.html
---
<p>Resolución:</p>
    <p>Feitos.</p>
    <p>A Asociación de Amigos del Camino de Santiago de Almería –Almería Jacobea– presenta unha solicitude de inscrición no Rexistro de Entidades de Promoción do Camiño de Santiago o día 3 de setembro de 2014.</p>
    <p>A solicitude foi presentada segundo o modelo que figura como anexo I do Decreto 45/2001, do 1 de febreiro, de refundición da normativa en materia do Camiño de Santiago (<em>Diario Oficial de Galicia</em> nº, do 20 de febreiro), modificado polo Decreto 209/2002, do 13 de xuño, <em>Diario Oficial de Galicia</em> nº 121, do 25 de xuño) e con ela foi achegada a documentación pertinente segundo o artigo 26 do citado decreto. </p>
    <p>Fundamentos de dereito.</p>
    <p>É de aplicación especificamente ao procedemento a seguinte normativa:</p>
    <p>• Decreto 4/2013, do 10 de xaneiro, polo que se establece a estrutura orgánica da Consellería de Cultura, Educación e Ordenación Universitaria.</p>
    <p>• Decreto 45/2001, do 1 de febreiro, de refundición da normativa en materia do Camiño de Santiago, modificado polo Decreto 209/2002, do 13 de xuño.</p>
    <p>O artigo 23 deste último decreto regula que «para a súa inscrición no rexistro as entidades solicitantes deberán ter como finalidade, expresa e prioritariamente reflectida nos seus estatutos, a recuperación, conservación e promoción do Camiño de Santiago, así como a difusión da cultura derivada deste».</p>
    <p>O xefe do Servizo de Protección e Fomento da Dirección Xeral do Patrimonio Cultural emite un informe o día 19 de setembro de 2014 sobre a solicitude no que constata que a Asociación de Amigos del Camino de Santiago de Almería –Almería Jacobea– persegue os obxectivos fixados no decreto.</p>
    <p>A solicitude presentada cumpre as normas establecidas no citado Decreto 45/2001, do 1 de febreiro. Polo anterior, resolvo que a Asociación de Amigos del Camino de Santiago de Almería –Almería Jacobea– sexa inscrita no Rexistro de Entidades de Promoción do Camiño de Santiago co número 205.</p>
    <p>Santiago de Compostela, 22 de setembro de 2014</p>
    <footer><p>P.D. (Orde do 25.1.2012; DOG do 8.2.2013)<br>Anxo Manuel Lorenzo Suárez<br>Secretario xeral de Cultura</p></footer>

