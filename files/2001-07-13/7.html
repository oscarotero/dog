---
date: '2001-07-13'
id: B712
page: 9517
number: 136
agency: CONSELLERÍA DE INDUSTRIA E COMERCIO
section: III. OUTRAS DISPOSICIÓNS
title: >-
  Orde do 6 de xullo de 2001 pola que se abre unha segunda convocatoria de
  solicitude de concesión de subvencións a asociacións sen fins de lucro para
  actividades de distribución, loxística e promoción comercial, en
  desenvolvemento do programa cuadrienal do sector comercial retallista de
  Galicia para o ano 2001.
range: Orde
url: 'https://www.xunta.gal/dog/Publicados/2001/20010713/AnuncioB712_gl.html'
---
<p>O pasado día 8 de marzo de 2001 (DOG nº 48) publicouse a Orde do 27 de febreiro de 2001, pola que se regula a concesión de subvencións a asociacións sen fins de lucro para actividades de distribución, loxística e promoción comercial, en desenvolvemento do programa cuadrienal do sector comercial retallista de Galicia.</p>
<p>Á vista da importancia dos fins perseguidos pola citada Orde do 27 de febreiro de 2001 e de acordo coa posibilidade de ampliación recolida no seu artigo 3, faise aconsellable a apertura dun novo prazo de presentación de solicitudes que posibilite a presentación de novos proxectos.</p>
<p>De acordo co disposto no artigo 2 do Decreto 287/2000, do 21 de novembro, polo que se desen</p>
<p>volve o réxime de axudas e subvencións públicas da Comunidade Autónoma de Galicia,</p>
<p>DISPOÑO:</p>
<p>Artigo 1º.-Nova convocatoria.</p>
<p>Establécese a apertura dun novo prazo de vinte días hábiles a partir da entrada en vigor desta orde para a presentación de novas solicitudes que teñan o seu fundamento en actividades subvencionables ó abeiro da Orde do 27 de febreiro de 2001 (DOG 48, do 8 de marzo), pola que se regula a concesión de subvencións a asociacións sen fins de lucro para actividades de distribución, loxística e promoción comercial, e que non foran subvencionadas ó amparo desta.</p>
<p>Artigo 2º.-Obxecto e regulación das subvencións.</p>
<p>As subvencións reguladas nesta orde teñen por obxecto o investimento dirixido á distribución, loxística e mellora da promoción do comercio e dos productos galegos, tanto no ámbito da Comunidade Autónoma como nos mercados nacionais e internacionais, e que se executen a partir do 1 de xaneiro de 2001.</p>
<p>No referente ós beneficiarios, actividades subvencionalles, criterios de adxudicación, contía das subvencións e demais disposicións reguladoras quedan</p>
<p>establecidas pola citada Orde do 27 de febreiro de 2001, pola que se regula a concesión de subvencións a asociacións sen fins de lucro para actividades de distribución, loxística e promoción comercial.</p>
<p>O prazo máximo para dictar e notificarlles ós interesados a resolución expresa será de tres meses contados desde a entrada en vigor desta orde. Ó vencemento do citado prazo sen que se notifique a resolución expresa entenderase desestimada a solicitude por silencio administrativo.</p>
<p>Artigo 3º.-Financiamento.</p>
<p>As novas solicitudes atendidas imputaranse á aplicación orzamentaria 08.04.753-A.781.0. Transferencias de capital. Familias e institucións sen fins de lucro. Distribución loxística e promoción comercial.</p>
<p>Aplicación orzamentaria: 08.04.753 A 781.0.</p>
<p>Cantidade: 48.479.289 pesetas.</p>
<p>Disposicións derradeiras</p>
<p>Primeira.-Facúltase o director xeral de Comercio e Consumo para que dicte as disposicións necesarias para a aplicación do disposto nesta orde.</p>
<p>Segunda.-Esta orde entrará en vigor ó día seguinte da súa publicación no Diario Oficial de Galicia.</p>
<p>Santiago de Compostela, 6 de xullo de 2001.</p>
<p>Juan Rodríguez Yuste</p>
<p>Conselleiro de Industria e Comercio</p>

