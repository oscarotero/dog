---
date: '2002-10-28'
id: 154C6
page: 15
number: 208
agency: 'CONSELLERÍA DE CULTURA, COMUNICACIÓN SOCIAL E TURISMO'
section: I. DISPOSICIÓNS XERAIS
title: >-
  Decreto 294/2002, do 17 de outubro, polo que se constitúe e regula a
  composición e as funcións do Consorcio Audiovisual de Galicia.
range: Decreto
url: 'https://www.xunta.gal/dog/Publicados/2002/20021028/Anuncio154C6_gl.html'
---
<p>A Comunidade Autónomo de Galicia, consonte o disposto nos artigos 148.1.17ª e 149.1.27ª da Constitución española, e nos artigos, 27.19º, 32 34 do Estatuto de autonomía de Galicia, ten a potestade para lexislar no eido audiovisual, e ó seu abeiro, dictou a Lei 6/1999, do 1 de setembro, do audiovisual de Galicia.</p>
<p>Pola súa parte, o artigo 6.5º da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, do 13 de xaneiro, e os artigos 149 ó 152 e o 196 da Lei 5/1997, do 22 de xullo, de Administración local de Galicia prevén a creación dun consorcio cando a xestión dun convenio entre administracións públicas faga necesario a creación dunha organización común.</p>
<p>Dito consorcio adoptará a forma de entidade de dereito público de carácter interadministrativo, que disporá dun patrimonio e unha personalidade xurídica propia e terá plena capacidade de obrar para o cumprimento dos seus fins.</p>
<p>Sen prexuízo da integración na composición do consorcio das diferentes administracións e entidades públicas, nel poderán participar outras entidades privadas sen ánimo de lucro que persigan un interese público concorrente coas anteriores.</p>
<p>A importancia cultural e económica do sector audiovisual galego, e a súa consideración de sector estratéxico na propia Lei 6/1999, do 1 de setembro, do audiovisual de Galicia, esixe que as diferentes actuacións e medidas que se leven a cabo precisen dunha acción conxunta das diferentes administracións e institucións implicadas, a través da configuración dun marco e un método específico e estable que permita levala a cabo con éxito.</p>
<p>Este consorcio concíbese como un instrumento executivo de esforzo combinado daquelas e a súa pertenza foi corraborada polos acordos adoptados que se recollen no convenio subscrito por tódalas administracións colaboradas.</p>
<p>A xestión dos servicios que require o esforzo público combinado, o marco definido pola Lei 30/1992, do 20 de novembro, de réxime xurídico das administracións públicas e do procedemento administrativo común, modificada pola Lei 4/1999, do 13 de xaneiro, a Lei 6/1999, do 1 de setembro, do audiovisual de Galicia, e a cobertura xeral que ofrece</p>
<p>a normativa en materia de réxime local, xustifica a concepción e o deseño do consorcio como unha organización idónea para facilita-la coordinación e a colaboración leal e activa da Administración da Comunidade Autónoma de Galicia e da Administración local, sen prexuíxo da participación doutras entidades, institucións e asociacións que non persigan ánimo de lucro.</p>
<p>Na nosa Comunidade Autónoma o desenvolvemento dunha industria audiovisual propia constitúe un piar fundamental na defensa da cultura, do idioma e da personalidade de Galicia. Polo tanto, a creación do consorcio, configurado como unha enditade de dereito público, pretende a participación e integración de administracións públicas e de entidades privadas, co fin de conseguir un anceio común: o pulo e desenvolvemento dunha industria cinematográfica galega.</p>
<p>Na súa virtude, por proposta do conselleiro de Cultura, Comunicación Social e Turismo e logo de deliberación do Consello da Xunta de Galicia, na súa reunión do día dezasete de outubro de dous mil dous.</p>
<p>DISPOÑO:</p>
<p>Artigo único.</p>
<p>1. Apróbase a constitución do Consorcio Audiovisual de Galicia, e apróbanse os seus estatutos, que se publican como anexo deste decreto.</p>
<p>2. O Consorcio Audiovisual de Galicia estará constituído pola Xunta de Galicia, representada pola Consellería de Cultura, Comunicación Social e Turismo e a Consellería de Economía e Facenda, a Compañía de Radio-Televisión de Galicia e as deputacións provinciais da Coruña, Lugo, Ourense e Pontevedra; e goza de personalidade xurídica propia e capacidade suficiente para o cumprimento das súas finalidades.</p>
<p>3. As partes consorciadas formalizarán a acta constitutiva e nomearán os seus representantes nos órganos de decisión.</p>
<p>Disposición derradeiras</p>
<p>Primeira.-Facúltase o conselleiro de Cultura, Comunicación Social e Turismo para a execución, desenvolvemento e aplicación deste decreto.</p>
<p>Segunda.-Este decreto entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, dezasete de outubro de dous mil dous.</p>
<p>Manuel Fraga Iribarne</p>
<p>Presidente</p>
<p>Jesús Pérez Varela</p>
<p>Conselleiro de Cultura, Comunicación</p>
<p>Social e Turismo</p>
<p>ANEXO</p>
<p>Estatutos do Consorcio Audiovisual de Galicia</p>
<p>Capítulo primeiro</p>
<p>Disposicións xerais</p>
<p>Artigo 1º.-O Consorcio: Constitución.</p>
<p>1. Constitúese o Consorcio Audiovisual de Galicia integrado pola Xunta de Galicia, representada pola Consellería de Cultura, Comunicación Social e Turismo, Consellería de Economía e Facenda, a través do Igape; as catro deputacións provinciais galegas e a Compañía de Radio Televisión de Galicia (CRTVG).</p>
<p>2. Este consorcio estará aberto, logo de acordo por maioría dos seus membros, á integración de novas entidades públicas ou privadas sen ánimo de lucro que estean interesadas nos obxectivos e as finalidades de interese público que sexan concorrentes cos de aquel.</p>
<p>Artigo 2º.-Obxectivos e finalidades.</p>
<p>1. O obxectivo do Consorcio Audiovisual de Galicia constitúeo a potenciación institucional das accións tendentes ó desenvolvemento do sector audiovisual de Galicia.</p>
<p>2. Son finalidades específicas do consorcio, sen prexuízo das competencias que teñan atribuídas en materia audiovisual cada unha das partes integrantes do consorcio:</p>
<p>a) Desenvolver e fomenta-la producción e a industria cinematográfica e audiovisual galega.</p>
<p>b) Promover e potencia-la actividade profesional e a creación de emprego no sector audiovisual.</p>
<p>c) Impulsa-la producción propia e a coproducción, así como a súa distribución por calquera dos sistemas e canles da difusión audiovisual, favorecendo o desenvolvemento do sector audiovisual galego.</p>
<p>d) Promove-la investigación, a formación e o desenvolvemento tecnolóxico no sector audiovisual.</p>
<p>e) Promove-la utilización do idioma galego mediante o seu uso nos medios audiovisuais, especialmente apoiando a súa utilización en salas de exhibición e promovendo a asistencia a elas.</p>
<p>f) Divulga-las obras audiovisuais galegas no propio territorio, no Estado español, en Portugal, na Unión Europea e en tódolos territorios onde existan comunidades galegas.</p>
<p>g) Promover un mellor coñecemento da historia, a arte, a literatura, a música e, en xeral, a realidade social e cultural galega a través das produccións cinematográficas e audiovisuais.</p>
<p>Artigo 3º.-Formas de colaboración.</p>
<p>Para cumpri-las finalidades que lle sexan asignadas, o Consorcio Audiovisual de Galicia, de conformidade co establecido no artigo 9.6º da Lei 6/1999, do 1 de setembro, do audiovisual de Galicia, pode establecer convenios e acordos de colaboración</p>
<p>e cooperación con outros organismos e entidades co fin de desenvolve-las actividades que lle son propias.</p>
<p>Artigo 4º.-Personalidade e capacidade xurídica.</p>
<p>1. O consorcio terá a condición de entidade de dereito público, de carácter interadministrativo, con personalidade xurídica propia e plena capacidade de obrar para o cumprimento dos seus fins, e disporá dun patrimonio propio.</p>
<p>2. O consorcio, que ten carácter voluntario e constitúese por tempo indefinido, rexerase por estes estatutos, polo seu regulamento de réxime interno e polas disposicións legais de carácter xeral que lle sexan de aplicación.</p>
<p>Artigo 5º.-Domicilio.</p>
<p>1. O domicilio do consorcio fíxase na rúa do Hórreo nº 61, en Santiago de Compostela.</p>
<p>2. Os órganos de goberno do consorcio poderán modifica-la sede do consorcio dentro da mesma localidade, sen que tal modificación esixa a dos presentes estatutos.</p>
<p>Capítulo segundo</p>
<p>Órganos de goberno e funcionamento</p>
<p>Artigo 6º.-Órganos de goberno e administración.</p>
<p>O Consorcio Audiovisual de Galicia terá os órganos de goberno e administración seguintes:</p>
<p>a) O Consello de Dirección.</p>
<p>b) O presidente.</p>
<p>c) A Comisión Executiva.</p>
<p>d) O xerente.</p>
<p>Sección primeira</p>
<p>Do Consello de Dirección</p>
<p>Artigo 7º.-Composición.</p>
<p>1. O Consello de Dirección, órgano superior de decisión e administración do Consorcio Audiovisual de Galicia, estará integrado por un número de membros non inferior a once; a súa determinación corresponderalle en cada momento ó Consello de Dirección por acordo adoptado por maioría absoluta.</p>
<p>En todo caso, formarán parte del:</p>
<p>a) O presidente, que será o conselleiro de Cultura, Comunicación Social e Turismo da Xunta de Galicia.</p>
<p>b) Dous vicepresidentes: o director xeral de Comunicación Social e Audiovisual, que actuará como vicepresidente primeiro, e o director xeral da CRTVG, que actuará como vicepresidente segundo.</p>
<p>c) Dous vocais en representación da Administración da Comunidade Autónoma de Galicia, que se designarán da forma seguinte: un pola Consellería de Cultura, Comunicación Social e Turismo da Xunta de Galicia, e un pola Consellería de Economía e Facenda.</p>
<p>d) Catro vocais en representación das deputacións galegas, que designarán un por cada deputación.</p>
<p>e) Un vocal en representación da Compañía de Radio Televisión de Galicia (CRTVG).</p>
<p>f) O secretario, que será o subdirector xeral de Telecomunicación e Audiovisual da Consellería de Cultura, Comunicación Social e Turismo.</p>
<p>g) No caso de que se integren outras entidades ou institucións, terán dereito a designar vocais no Consello en representación das mesmas, nos termos establecidos no artigo 1.2 e punto 5 deste artigo.</p>
<p>2. Poderase designar un suplente que compareza, en caso de ausencia do seu titular, en representación das entidades integrantes do consorcio.</p>
<p>3. A duración do mandato dos membros do Consello de Dirección será de catro anos, renovables.</p>
<p>4. Os membros do Consello de Dirección poderán ser separados libremente polas entidades que os designaron e cesarán, en todo caso, ó extinguirse a condición pola que foron nomeados.</p>
<p>5. No suposto de integración de novas entidades no consorcio, o acordo de admisión establecerá os termos da súa participación no Consello de Dirección e nos outros órganos de goberno.</p>
<p>Artigo 8º.-Funcións.</p>
<p>1. Correspóndelle ó Consello de Dirección:</p>
<p>a) Fixa-la orientación xeral das actividades do consorcio, dentro dos obxectivos estatutarios e verifica-la aprobación dun plan xeral e de plans anuais de actividade.</p>
<p>b) Aproba-lo orzamento anual, o inventario balance, a liquidación do orzamento, a memoria das actividades realizadas e a xestión do exercicio anterior.</p>
<p>c) Designar, de entre os seus membros, a composición da Comisión Executiva.</p>
<p>d) Nomear e separa-lo xerente, por proposta do presidente.</p>
<p>e) Aprobar, por proposta do presidente, o cadro de persoal e establece-las condicións xerais en materia de contratación de persoal do consorcio, modificacións e réxime xeral das súas retribucións.</p>
<p>f) Fixar, de se é o caso, os prezos e as tarifas dos servicios que poida presta-lo consorcio.</p>
<p>g) Acorda-las operacións de crédito e de aval e os contratos de tesourería. Para as operacións de endebedamento e de aval a medio e longo prazo será necesaria a autorización previa das entidades consorciadas.</p>
<p>h) Acorda-la adquisición, alleamento ou gravame dos bens inmobles que integren o seu patrimonio.</p>
<p>i) Aproba-las variacións orzamentarias que superen a cifra que o propio consello estableza durante o exercicio.</p>
<p>j) Aproba-lo regulamento e as normas de réxime interior do consorcio.</p>
<p>k) En xeral, adopta-las medidas e as disposicións adecuadas para o mellor funcionamento e organización do Consorcio Audiovisual de Galicia.</p>
<p>l) Coñecer todas aquelas cuestións que, aínda non sendo da súa competencia, o presidente lle someta á súa consideración.</p>
<p>2. O Consello de Dirección poderá delega-las súas funcións no presidente ou na Comisión Executiva, a excepción das previstas nos subalíneas a), b), c) e d) do punto anterior, e aquelas que requiran para a súa aprobación maioría cualificada, de acordo co artigo 11º dos presentes estatutos.</p>
<p>3. As funcións do Consorcio Audiovisual de Galicia enténdense sempre sen prexuízo das que lle correspondan á Consellería de Cultura, Comunicación Social e Turismo da Xunta de Galicia.</p>
<p>Artigo 9º.-Presidencia.</p>
<p>1. Correspóndelle ó presidente do consello:</p>
<p>a) Exerce-la representación institucional, xudicial e administrativa do consorcio e, en consecuencia, comparecer en xuízo e en toda clase de procedementos, exercendo ó respecto as accións xudiciais e administrativas en defensa do consorcio, e conferindo para tal efecto os poderes oportunos.</p>
<p>b) Convocar e presidi-las sesións do consello e establece-la súa orde do día.</p>
<p>c) Nomear asesores para proxectos de interese no campo da cinematografía e audiovisual, dos que se informará ó Consello de Dirección ou á Comisión Executiva.</p>
<p>d) Outorgar toda clase de actos, contratos ou negocios xurídicos, cos pactos, cláusulas ou condicións que estime oportuno.</p>
<p>e) Subscribir convenios de colaboración con entidades públicas ou privadas dos que se informará á Comisión Executiva, e que someterá á aprobación desta última cando superen a contía de sesenta mil euros (60.000 euros) ou aqueles a través dos que se asuman compromisos plurianuais.</p>
<p>f) A ordenación dos pagamentos, de acordo coas atribucións que lle sexan asignadas polo Consello de Dirección.</p>
<p>g) Abrir, seguir e pechar a nome do consorcio nas Caixas de Aforros, Postais e outros establecementos bancarios ou similares, contas correntes e de crédito, dispoñendo contra elas e podendo, en consecuencia, ingresar e retirar fondos.</p>
<p>h) A administración do patrimonio e dos bens do consorcio, segundo as atribucións que lle sexan asignadas polo Consello de Dirección.</p>
<p>i) A formulación de iniciativas e propostas ó Consello de Dirección.</p>
<p>j) Velar polo cumprimento e desenvolvemento dos acordos do consello.</p>
<p>k) Propoñerlle ó Consello de Dirección a estructura organizativa do consorcio, e as súas modificacións.</p>
<p>l) As que lle delegue expresamente o consello.</p>
<p>2. O presidente poderá encomendar, logo de acordo da Comisión Executiva, as funcións sinaladas nas alíneas a), d), f) e g), ó xerente, coas limitacións que se é o caso, se consideren oportunas, e as da alínea e) ós vicepresidentes primeiro ou segundo.</p>
<p>3. No caso de ausencia do presidente, exercerá as súas funcións un dos dous vicepresidentes pola orde de prelación.</p>
<p>Artigo 10º.-Sesións e convocatoria.</p>
<p>1. O Consello de Dirección reunirase en sesión ordinaria, como mínimo, unha vez ó ano, e en sesión extraordinaria sempre que o convoque o presidente por iniciativa propia ou por petición dunha terceira parte dos seus membros.</p>
<p>2. A convocatoria das reunións farase mediante un escrito dirixido a cada membro, cun mínimo de corenta e oito horas de antelación, que conterá a orde do día, fóra da cal non se poderán adoptar acordos válidos salvo que se encontren presentes na reunión tódolos membros do consello e así o acorden por unanimidade.</p>
<p>3. Nos casos de urxencia, a convocatoria farase alomenos con vintecatro horas de antelación.</p>
<p>Artigo 11º.-Adopción de acordos.</p>
<p>1. Para adoptar acordos será preceptiva, como mínimo, a presencia da metade máis un dos membros. Os acordos tomaranse por maioría dos asistentes. No caso de empate, decidirá o voto de calidade do presidente.</p>
<p>2. Para modifica-los presentes estatutos será necesario o voto favorable de, alomenos, as dúas terceiras partes dos membros do consello.</p>
<p>3. Os acordos de disolución ou de liquidación do consorcio, así como os de aceptación de novos membros, por proposta do presidente, precisarán da maioría cualificada do punto anterior.</p>
<p>4. A actuación do Consorcio Audiovisual de Galicia queda, para os efectos de procedemento e recursos, sometida ó réxime da Administración da Comunidade Autónoma de Galicia. Unicamente os acordos do Consello de Dirección esgotan a vía administrativa.</p>
<p>Sección segunda</p>
<p>A Comisión Executiva</p>
<p>Artigo 12º.-Comisión Executiva.</p>
<p>1. A Comisión Executiva actúa como órgano permanente de dirección, administración e xestión do consorcio coas facultades propias e as que lle delegue o Consello de Dirección.</p>
<p>2. A Comisión Executiva está integrada por:</p>
<p>a) O presidente do Consello de Dirección, que actuará como presidente.</p>
<p>b) Dou vocais en representación da Administración da Comunidade Autónoma de Galicia.</p>
<p>c) Un vocal en representación das deputacións de Galicia, por proposta delas.</p>
<p>d) Un vocal en representación da Compañía de Radio Televisión de Galicia (CRTVG).</p>
<p>e) O secretario, que será o do Consello de Dirección.</p>
<p>3. A duración do mandato dos membros da Comisión Executiva será de catro anos, e poderá ser renovado sucesivamente.</p>
<p>4. No caso de ausencia do presidente, exercerá as súas funcións un dos dous vicepresidentes pola orde de prelación.</p>
<p>5. Os membros da Comisión Executiva poderán ser separados libremente polas entidades que os designaron e cesarán, en todo caso, ó extinguirse a condición pola que foron nomeados.</p>
<p>Artigo 13º.-Funcións.</p>
<p>1. Son funcións da Comisión Executiva:</p>
<p>a) Propoñerlle ó Consello de Dirección a adopción dos acordos necesarios para o funcionamento do consorcio e o eficaz desenvolvemento dos obxectivos.</p>
<p>b) Aprobar, por proposta do presidente, os convenios de colaboración con entidades públicas ou privadas que superen a contía de sesenta mil euros (60.000 euros) ou aqueles a través dos que se asuman compromisos plurianuais.</p>
<p>c) Todas aquelas que lle poida delega-lo Consello de Dirección.</p>
<p>2. O presidente da Comisión Executiva informará o Consello de Dirección de tódolos acordos que tome esa comisión, no exercicio das súas funcións, sexan propias ou delegadas.</p>
<p>Artigo 14º.-Convocatoria, réxime de sesións e adopción de acordos.</p>
<p>1. A Comisión Executiva reunirase convocada polo seu presidente. As convocatorias das sesións faranse por escrito coa orde do día correspondente e serán notificadas a tódolos membros con suficiente antelación.</p>
<p>2. De cada sesión levantarase a acta correspondente.</p>
<p>3. Para adoptar acordos é necesario, como mínimo, a presencia da metade máis un dos membros da Comisión Executiva, e a aprobación será por maioría simple dos votos emitidos, exercendo o voto de calidade o presidente da comisión.</p>
<p>Artigo 15º.-O presidente da Comisión Executiva.</p>
<p>O presidente da Comisión Executiva ten a función de coordina-las grandes liñas de actuación da comisión e a presentación dos informes e balances correspondentes ó Consello de Dirección.</p>
<p>Sección terceira</p>
<p>Do xerente</p>
<p>Artigo 16º.-O xerente.</p>
<p>1. Ó xerente do Consorcio Audiovisual de Galicia correspóndenlle as funcións de xestión e administración do consorcio, e en particular, as seguintes:</p>
<p>a) Executar e facer cumpri-los acordos e as decisións do Consello de Dirección, do presidente e da Comisión Executiva.</p>
<p>b) Informar ou elevar ó presidente, periodicamente, informe detallado sobre a evolución e/ou incidencias na xestión do consorcio en temas como persoal, necesidades materiais, proxectos en funcionamento ou estado do orzamento, entre outros.</p>
<p>c) A dirección e a inspección das dependencias do Consorcio Audiovisual de Galicia, exercendo a dirección superior de todo o persoal, de acordo coas directrices dos órganos de goberno.</p>
<p>d) A conservación e o mantemento das instalacións e equipamentos do Consorcio Audiovisual de Galicia.</p>
<p>e) A elaboración do proxecto de orzamentos do consorcio, así como a xestión económica derivada da súa execución e a memoria de actividades realizadas.</p>
<p>f) A elaboración do plan anual de actividades do consorcio.</p>
<p>g) A elaboración da memoria anual relativa o desenvolvemento das actividades do consorcio.</p>
<p>h) Asistirá, con voz pero sen voto, ás reunións do Consello de Dirección ou da Comisión Executiva, cando así se lle requira ou se lle convoque.</p>
<p>i) Todas aquelas que lle sexan encomendadas ou delegadas polo presidente.</p>
<p>2. O cargo de xerente exércese con dedicación exclusiva.</p>
<p>Capítulo terceiro</p>
<p>Estructura</p>
<p>Artigo 17º.-Organización.</p>
<p>O Consorcio Audiovisual de Galicia organizará as súas actividades mediante a constitución de diferentes departamentos e servicios, nos termos que para o efecto determinen os órganos de goberno, de acordo coas necesidades da institución.</p>
<p>Artigo 18º.-A Oficina do Audiovisual de Galicia (film commission).</p>
<p>1. A Oficina do Audiovisual de Galicia (film commission) será unha unidade administrativa do Consorcio Audiovisual de Galicia, que terá a finalidade de desenvolve-las funcións relativas a fomentar e</p>
<p>facilita-la rodaxe de obras audiovisuais na Comunidade Autónoma de Galicia.</p>
<p>2. A súa organización e funcionamento determinaranse no correspondente regulamento de réxime interno.</p>
<p>Capítulo cuarto</p>
<p>Persoal</p>
<p>Artigo 19º.-Persoal.</p>
<p>1. O persoal do Consorcio Audiovisual de Galicia poderá estar integrado por:</p>
<p>a) Persoal propio do consorcio, de carácter laboral.</p>
<p>b) Persoal que, de acordo coa normativa vixente, poidan adscribi-las entidades públicas consorciadas, calquera que sexa o réxime da súa relación laboral.</p>
<p>2. Para cumpri-las súas funcións, o Consorcio Audiovisual de Galicia poderá dispoñer de persoal contratado para a súa formación científica e técnica na modalidade de bolsas ou traballos en prácticas e de persoal administrativo e de apoio.</p>
<p>Capítulo quinto</p>
<p>Réxime patrimonial e económico-financeiro</p>
<p>Artigo 20º.-Patrimonio.</p>
<p>Constitúen o patrimonio do consorcio os bens e os dereitos que acheguen as entidades consorciadas, e os bens, de carácter patrimonial, e dereitos que adquira ou reciba por calquera título. O patrimonio quedará reflectido no inventario e nos estados financeiros correspondentes, que revisará e aprobará anualmente o Consello de Dirección.</p>
<p>Artigo 21º.-Recursos económicos.</p>
<p>1. Para realiza-los seus obxectivos, o Consorcio Audiovisual de Galicia disporá dos seguintes recursos:</p>
<p>a) Achegas realizadas polas entidades consorciadas: a Consellería de Cultura, Comunicación Social e Turismo, a Consellería de Economía e Facenda e os seus organismos dependentes, as deputacións galegas e a Compañía de Radiotelevisión de Galicia, contribuirán anualmente ó financiamento do Consorcio Audiovisual para afronta-los gastos correntes, investimentos e o desenvolvemento e promoción da actividade do consorcio.</p>
<p>b) Subvencións para proxectos específicos.</p>
<p>c) Outras subvencións, axudas e donativos.</p>
<p>d) Os rendementos ou os productos do seu patrimonio.</p>
<p>e) Os rendementos dos contratos de servicios que poida prestar.</p>
<p>f) Calquera outro que legalmente lle poida corresponder.</p>
<p>2. O Consello de Dirección establecerá e aprobará un orzamento anual de ingresos e gastos antes do 31 de decembro de cada ano co fin de aplicalo ó exercicio económico seguinte.</p>
<p>3. Os remanentes de tesourería que dean as liquidacións do orzamento incorporaranse automaticamente ó orzamento do exercicio seguinte, para os efectos de cumpri-los fins para os que foron destinados.</p>
<p>Artigo 22º.-Contabilidade e control financeiro.</p>
<p>1. O réxime económico-financeiro do consorcio é o que establece a lexislación do réxime financeiro e orzamentario de Galicia, coas particularidades previstas nestes estatutos.</p>
<p>2. O control económico do consorcio realizarase de acordo co que establece a lexislación do réxime financeiro e orzamentario de Galicia. Non obstante, o Consello de Dirección establecerá o sistema de control interno de tódolos actos e documentos dos que se poidan derivar dereitos e obrigas de contido económico, de acordo coas disposicións que sobre a materia dicte a Comunidade Autónoma de Galicia.</p>
<p>Artigo 23º.-Réxime de contratación e patrimonial.</p>
<p>O réxime de contratación e patrimonial do consorcio rexerase polo que dispón a normativa en materia de contratos das administracións públicas e demais normativa que sexa de aplicación.</p>
<p>Capítulo sexto</p>
<p>Separación e disolución</p>
<p>Artigo 24º.-Disolución.</p>
<p>1. O consorcio disolverase por acordo dos membros que o integran, de acordo co que dispón o artigo 11.3º destes estatutos, ou por imposibilidade legal ou material de cumpri-los seus obxectivos.</p>
<p>2. O acordo de disolución determinará a forma de proceder na liquidación dos bens do consorcio e a reversión das obras ou as instalacións existentes.</p>
<p>Artigo 25º.-Separación.</p>
<p>A separación do consorcio dalgún dos seus membros poderá facerse cun aviso previo dun ano, sempre que non se prexudiquen os intereses públicos xerais que representa o consorcio, que a entidade que se separe estea ó día dos seus compromisos anteriores e que garanta a liquidación das obrigas aprobadas ata o momento da separación.</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

