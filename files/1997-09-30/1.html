---
date: '1997-09-30'
id: AFA2
page: 9
number: 188
agency: CONSELLERÍA DA PRESIDENCIA E ADMINISTRACIÓN PÚBLICA
section: III. OUTRAS DISPOSICIÓNS
title: >-
  Orde do 29 de setembro de 1997 pola que se dispón o comezo da actividade
  administrativa, para os efectos de rexistro xeral para a documentación
  dirixida á Xunta de Galicia, nos concellos de Abegondo, A Cañiza, Baleira,
  Cartelle, Guitiriz e Sanxenxo.
range: Orde
url: 'https://www.xunta.gal/dog/Publicados/1997/19970930/AnuncioAFA2_gl.html'
---
<p>Constitúe un obxectivo primordial do programa de reforma e modernización da Administración autonómica galega o achegamento da Administración ós administrados como garantía de efectividade dos dereitos que o bloque constitucional lles recoñece na súa relación coas diferentes administracións públicas. O dito obxectivo debe comezar polo achegamento físico das oficinas administrativas os cidadáns, o que redundará, sen dúbida, nunha mellora dos servicios que se prestan pola Administración pública.</p>
<p>A Lei 30/1992, do 26 de novembro, de réxime xurídico das administracións públicas e do procedemento administrativo común, establece no seu artigo 38.4º.B) que nos rexistros de calquera órgano administrativo que pertenza á Administración xeral do Estado, a calquera Administración das Comunidades Autónomas, ou a calquera das entidades que integran a Administración local, se, neste último caso, estivese subscrito o oportuno convenio, se poderáN presenta-las solicitudes, escritos e comunicacións que os cidadáns lles dirixan ós órganos das distintas administracións públicas.</p>
<p>O Decreto 209/1993, do 9 de setembro, polo que se crean as oficinas comarcais da Xunta de Galicia en Ordes, Vilalba, O Barco de Valdeorras e Lalín, ten como finalidade a culminación dunha primeira etapa prevista no programa para a reforma administrativa do actual Goberno en relación co Plan de Desenvolvemento Comarcal de Galicia, no sentido de consegui-lo achegamento da Administración ó administrado mediante a creación de diversas oficinas no territorio da nosa Comunidade Autónoma.</p>
<p>Con data do quince de febreiro de mil novecentos noventa e seis subscribiuse un convenio de colaboración entre a Consellería da Presidencia e Administración Pública e a Federación Galega de Municipios e Provincias (Fegamp), para a implantación e desenvolvemento dos servicios informáticos e de telecomunicacións no que se prevé que, nos con</p>
<p>cellos que se adhiran a el se exercerán as funcións que se relacionan no artigo 1º da presente orde. No antedito convenio estableceuse, ademais, a formación do persoal que sexa adscrito polo concello ós servicios obxecto deste.</p>
<p>Mediante o antedito convenio intensifícase, pois, a cooperación coa Administración local e ponse ó seu servicio a rede privada de comunicacións da Xunta de Galicia para mellora-los servicios ó cidadán.</p>
<p>Por dispoñe-los concellos de Abegondo, A Cañiza, Baleira, Cartelle, Guitiriz e Sanxenxo da infraestructura persoal e técnica prevista no convenio, disponse a inmediata posta en funcionamento respecto deles, sen prexuízo de proceder de igual modo co resto dos municipios adheridos, na medida na que vaian conseguindo a dita infraestructura.</p>
<p>Por todo isto,</p>
<p>DISPOÑO:</p>
<p>Artigo 1º</p>
<p>1. De conformidade co establecido no convenio de colaboración, subscrito o 15 de febreiro de 1996, entre a Consellería da Presidencia e Administración Pública e a Federación Galega de Municipios e Provincias, nos concellos de Abegondo, A Cañiza, Baleira, Cartelle, Guitiriz e Sanxenxo exerceranse, ademais das funcións que lles correspondan de acordo coa lexislación de réxime local, as seguintes funcións:</p>
<p>a) Rexistro xeral de escritos, solicitudes ou comunicacións dirixidas a calquera órgano da Administración autonómica de Galicia, cos efectos previstos no artigo 38.4º b) da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>Rematado o trámite de rexistro, daráselles traslado dos escritos, solicitudes e comunicacións seus destinatarios sen dilación e directamente.</p>
<p>b) Información xeral da Administración autonómica de Galicia.</p>
<p>c) Información particular sobre aqueles expedientes administrativos tramitados por instancia de parte perante a Administración autonómica de Galicia, nos que o solicitante sexa interesado, nos termos establecidos na lei.</p>
<p>d) Acceso ó Rexistro Xeral de Contratistas da Comunidade Autónoma.</p>
<p>2. As funcións ás que se refire o número anterior exerceranse nos concellos a partir do día 1 de outubro de 1997.</p>
<p>Artigo 2º</p>
<p>As oficinas dos concellos ás que fai mención o artigo anterior desempeñarán as funcións que no antedito artigo se conteñen, dentro do horario que con carácter xeral rexa para estas en cada caso e nos locais destinados ó rexistro xeral aberto ó publico en cada concello.</p>
<p>Disposicións derradeiras</p>
<p>Primeira.-O establecido na presente orde non supón incremento de gasto.</p>
<p>Segunda.-Facúltase a Secretaría Xeral da Consellería da Presidencia e Administración Pública, a Inspección Xeral de Servicios e a Dirección Xeral de Programación e Sistemas Informáticos para dicta-las normas precisas para o desenvolvemento da presente orde.</p>
<p>Terceira.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 29 de setembro de 1997.</p>
<p>Dositeo Rodríguez Rodríguez</p>
<p>Conselleiro da Presidencia e Administración Pública</p>
<p>7300</p>

