---
date: '1995-03-17'
id: C59E
page: 2
number: 54
agency: CONSELLO GALEGO DE RELACIÓNS LABORAIS
section: III. OUTRAS DISPOSICIÓNS
title: >-
  Resolución do 2 de marzo de 1995 pola que se convoca a sexta edición do curso
  superior de relacións laborais.
range: Resolución
url: 'https://www.xunta.gal/dog/Publicados/1995/19950317/AnuncioC59E_gl.html'
---
<p>O Consello Galego de Relacións Laborais, creado pola Lei 7/1988, do 12 de xullo, para responder á necesidade de establecer canles institucionais de encontro e participación entre as organizacións representativas de traballadores e empregadores, ten, entre outras competencias atribuídas pola propia lei de creación e as súas normas de funcionamento interno, a de promover iniciativas que recollan estudios, debates e a difusión de cuestións relacionadas co dereito laboral e a cultura do traballo.</p>
<p>Conscientes da demanda, pola sociedade galega, de ensinanzas do máis alto nivel no eido das relacións laborais, así como da necesidade de promover, nun mercado cada vez máis competitivo, a adaptación da xestión das empresas ó novo estilo de dirección de persoal que marca a política de recursos humanos e en virtude das facultades conferidas na disposición derradeira primeira da orde da Consellería de Xustiza, Interior e Relacións Laborais do 15 de febreiro, pola que se establece o prezo privado que deberán satisfacer, en concepto de matrícula, os alumnos que realicen o curso superior de relacións laborais, procédese a convoca-la sexta edición do curso superior de relacións laborais que se desenvolverá segundo as seguintes bases:</p>
<p>1ª.-Obxecto.</p>
<p>O curso pretende ser un foro de exposición e debate sobre os profundos cambios producidos na ordenación das relacións laborais que afectan, non só o mercado de traballo, senón tamén a negociación colectiva, a representación dos traballadores na empresa, a seguridade social e á xestión de recursos humanos, en xeral.</p>
<p>2ª.-Destinatarios.</p>
<p>Diríxese o curso a cantos están interesados en adquirir unha especialización, perfeccionamento e/ou actualización profesional nas materias laborais e na xestión de recursos humanos e, en especial, ós licenciados ou diplomados en dereito, ciencias económicas e empresariais, ós responsables de recursos humanos ou xefes de relacións laborais da Administración e das empresas, ós asesores e cadros dos sindicatos e organizacións empresariais, etc.</p>
<p>3ª.-Contido e horas lectivas.</p>
<p>O curso contará con un total de 176 horas lectivas distribuídas nos seguintes módulos formativos:</p>
<p>Módulo I. Relación individual de traballo: 40 horas.</p>
<p>Módulo II. Relacións colectivas de traballo: 44 horas.</p>
<p>Módulo III. Dereito administrativo do traballo: 8 horas.</p>
<p>Módulo IV. Seguridade Social: 16 horas.</p>
<p>Módulo V. Dereito autonómico e comunitario do traballo: 16 horas.</p>
<p>Módulo VI. Política de recursos humanos: 36 horas.</p>
<p>Para as sesións inaugurais e de clausura, conferencias, mesas redondas e outros actos está previsto un total de 16 horas.</p>
<p>4ª.-Calendario.</p>
<p>A inauguración do curso terá lugar o día 5 de maio e rematará o día 1 de decembro de 1995.</p>
<p>Os días lectivos, normalmente 2 ou 3 por semana, figuran detallados no programa que se entregará ós alumnos. O curso suspenderase desde o día 29 de xuño ata o día 18 de setembro.</p>
<p>As clases impartiranse nas aulas da Facultade de Dereito de Santiago de Compostela e o horario normal de actividades será en sesión de tarde, desde as 16.30 ata as 20.30 horas.</p>
<p>A dirección do curso poderá modifica-lo programa de desenvolvemento por circunstancias que afecten á súa organización. Estas variacións serán anunciadas ós asistentes con suficiente antelación. Cada mes natural entregarase unha relación dos temas que se van impartir e dos seus correspondentes relatores.</p>
<p>5ª.-Inscrición e solicitudes.</p>
<p>a) Información. Os alumnos que desexen matricularse no curso deberán poñerse en contacto coa Secretaría Técnica do curso, no Consello Galego de Relacións Laborais, Praza de Vigo, 2 baixo, 15701 Santiago de Compostela. Telf. (981) 57 29 00. Telefax (981) 57 29 29, que lles facilitará a información necesaria, o programa do curso e os modelos oficiais de solicitude.</p>
<p>b) Prezo. O prezo que deberán satisface-los alumnos en concepto de matrícula será de 215.000 ptas., segundo o establecido na orde da Consellería de Xustiza, Interior e Relacións Laborais, do 15 de febreiro (DOG 2-3-1995) que poderá ser aboado en calquera das entidades bancarias que figuran no impreso de pagamento de prezos privados que se facilita co programa do curso.</p>
<p>c) Número de prazas. O número de prazas que se convocan pola presente resolución é de 50.</p>
<p>d) Forma. As solicitudes de inscrición faranse por escrito, no modelo oficial que se facilita co programa do curso, que deberán ser remitidas ó Consello Galego de Relacións Laborais, xunto co xustificante de ter efectuado o pagamento do correspondente importe da matrícula.</p>
<p>e) Prazo. O prazo de admisión de solicitudes de matrícula comeza o día 27 de marzo e rematará o día 4 de maio de 1995, ou na data en que se cubra a totalidade das prazas ofertadas.</p>
<p>6ª.-Asistencia e diploma.</p>
<p>É obrigatoria a asistencia e puntualidade a tódalas actividades do curso. A asistencia quedará reflectida no correspondente parte, asinado polo alumno ó comezo e ó remate da cada sesión.</p>
<p>A asistencia regular ás ensinanzas programadas dá dereito á expedición do oportuno diploma pola Universidade de Santiago de Compostela e o Consello Galego de Relacións Laborais.</p>
<p>A falta de asistencia, aínda que sexa xustificada, a máis do 20% das sesións académicas privará do dereito á obtención do diploma, sen prexuízo de que poida emitirse a correspondente certificación das sesións ás que tivera concorrido.</p>
<p>Santiago de Compostela, 2 de marzo de 1995.</p>
<p>Benigno Sánchez García</p>
<p>Presidente do Consello Galego de Relacións</p>
<p>Laborais</p>

