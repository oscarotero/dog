---
date: '1999-07-28'
id: CF0A
page: 9728
number: 144
agency: CONSELLERÍA DE EDUCACIÓN E ORDENACIÓN UNIVERSITARIA
section: III. OUTRAS DISPOSICIÓNS
title: >-
  Resolución do 15 de xullo de 1999 pola que se publica o convenio asinado o día
  24 de xuño de 1999 entre a Consellería de Educación e Ordenación Universitaria
  e o Banco Pastor, Banco Simeón, Banco Gallego, Banco Etchevarría, Caixa de
  Aforros de Galicia, Caixa de Aforros de Pontevedra, Caixa de Aforros de Vigo e
  Caixa de Aforros de Ourense, para o financiamento de estudios universitarios.
range: Resolución
url: 'https://www.xunta.gal/dog/Publicados/1999/19990728/AnuncioCF0A_gl.html'
---
<p>Dunha parte Celso Currás Fernández, conselleiro de Educación e Ordenación Universitaria, en virtude da competencia atribuída polo artigo 34.1º da Lei 1/1983, do 22 de febreiro de 1983, da Xunta e do seu presidente.</p>
<p>Doutra parte José Luis Fraguas Lavandeira, con DNI 34.546.289-W, actuando en nome e representación do Banco Pastor.</p>
<p>Ubaldo Rodríguez Carreiras, con DNI 32.437.690-P e Ramón Salvador Gómez Blanco, con DNI 35.207.372-F, actuando en nome e representación do Banco Simeón.</p>
<p>Ángel Cortina Aedo, con DNI 50.801.045-W, actuando en nome e representación do Banco Gallego.</p>
<p>Francisco Botas Ratera, con DNI 32.782.987-Y, actuando en nome e representación do Banco Etcheverría.</p>
<p>Dictino Maceira Fernández, con DNI 33.159.379-A, actuando en nome e representación da Caixa de Aforros de Galicia.</p>
<p>Manuel Soage Loira, con DNI 35.279.500-F, actuando en nome e representación da Caixa de Aforros de Pontevedra.</p>
<p>Gonzálo Lamas González, con DNI 35.957.530, actuando en nome e representación da Caixa de Aforros de Vigo.</p>
<p>Manuel Fernández Rodríguez, con DNI 35.386.238-W, actuando en nome e representación da Caixa de Aforros de Ourense.</p>
<p>Tódalas partes se recoñecen capacidade xurídica para actuar neste acto.</p>
<p>EXPOÑEN:</p>
<p>I.-Que é obxecto da Xunta de Galicia a realización dun programa de axudas dirixidas a apoiar financeiramente os estudiantes universitarios da comunidade galega, que reúnan unha serie de requisitos que se determinarán mediante as oportunas convocatorias públicas.</p>
<p>II.-Entre os obxectivos das entidades financeiras galegas arriba citadas está cubrir todos aqueles programas que teñan por finalidade eleva-lo nivel cultural, educativo e científico da comunidade onde se asenta, así como colaborar nos programas de fomento da ocupación e de inserción laboral de tódolos colectivos en xeral e do de estudiantes recentemente titulados en particular.</p>
<p>III.-Dentro da filosofía destas entidades financeiras de fomenta-lo emprego, as entidades procurarán dedica-los esforzos necesarios para facilita-la inserción laboral dos estudiantes beneficiarios mediante dous tipos de medidas:</p>
<p>a) Concesión de préstamos en condicións preferenciais, unha vez finalizada a posibilidade de acollerse á convocatoria de préstamos subsidiarios.</p>
<p>b) Promove-las realización de prácticas profesionais nas empresas dos grupos financeiros das ditas entidades, e facilita-la realización de prácticas noutras empresas clientes delas mediante s subscrición dos oportunos convenios de colaboración.</p>
<p>En virtud disto,</p>
<p>ACORDAN:</p>
<p>Primeiro.-Obxecto do convenio.</p>
<p>O obxecto deste convenio é establece-la forma e características en que se desenvolverá a colaboración entre a Consellería de Educación e Ordenación Universitaria e as entidades financeiras citadas, para a concesión de créditos ós estudiantes universitarios que reúnan os requisitos e as condicións que establezan as oportunas convocatorias oficiais.</p>
<p>Segundo.-Beneficiarios do préstamo.</p>
<p>Poderán ser beneficiarios do préstamo subsidiado os estudiantes da comunidade galega que cumpran as condicións establecidas na convocatoria e que superasen a totalidade dos créditos correspondentes ó primeiro curso nas ensinanzas conducentes á obtención de titulacións oficiais universitarias de primeiro ciclo e a totalidade dos créditos correspondentes ós dous primeiros cursos nas ensinanzas de primeiro e segundo ciclo.</p>
<p>Terceiro.-Características do préstamo.</p>
<p>Os préstamos terán a contía e as condicións seguintes:</p>
<p>-Contía: a contía será de 500.000 pesetas ó ano, sen prexuízo da súa posible acumulación nos termos que máis adiante se indican.</p>
<p>-Tipo de xuro: o tipo de xuro aplicable será do 4% tipo fixo durante a vixencia do convenio.</p>
<p>-Comisións: poderá establecerse unha comisión de apertura, por unha única vez, do 0,50%.</p>
<p>-Garantías: con carácter xeral poderá esixirse para a concesión dos créditos o aval ou a garantía dun familiar ou titor do estudiante.</p>
<p>-Prazo de duración e amortizacion: o prazo de amortización de capital será de tres anos, tendo un prazo de carencia adicional de ata 3 anos. Tódolos prazos se computarán a partir do inicio do trimestre natural seguinte á data de formalización, sendo a cota trimestral constante de capital e xuros. Os préstamos poderán se obxecto de cancelación anticipada sen ningunha penalización.</p>
<p>Cuarto.-Financiamento dos xuros.</p>
<p>Os xuros serán financiados da seguinte forma:</p>
<p>a) A Consellería de Educación e Ordenación Universitaria contribuirá ó pagamento do 1,34% dos xuros do primeiro ano de duración do préstamo, con cargo ós orzamentos deste exercicio económico, sen prexuízo da posibilidade da concesión dunha prórroga de ata un máximo de 3 anos, de acordo co disposto en cada convocatoria. A subvención será aboada á entidade financeira con carácter anual, facéndose as dilixencias administrativas para o seu aboamento antes do primeiro vencemento anual.</p>
<p>b) A entidade financeira pola que opte o alumno farase cargo dun tercio dos xuros, sempre e cando permaneza vixente a axuda relacionada na alínea a) anterior. Nos casos de caixas de aforros, esta axuda poderá computarse con cargo ó orzamento da obra socio-cultural.</p>
<p>c) A terceira parte do xuros restante serán por conta do alumno prestameiro, sempre e cando se manteñan as axudas anteriores. Polo tanto, o préstamo liquidaráselle ó alumno ó tipo de xuro neto do 1,33% nominal anual. No caso de que o alumno non acredite a prórroga da axuda da consellería, citada na alínea a) desta cláusula, o préstamo pasará automaticamente a liquidarse ó tipo de xuro do 4% nominal anual.</p>
<p>Quinto.-Publicación das convocatorias e concesión dos préstamos.</p>
<p>A Xunta de Galicia publicará anualmente a convocatoria de concesión de préstamos subsidiados e resolveraas no prazo previsto na propia convocatoria.</p>
<p>A Xunta de Galicia facilitaralles ás entidades financeiras a relación de beneficiarios dos préstamos subsidiados no prazo dos 7 días seguintes á resolución da convocatoria, para que as entidades poidan tramita-la formalización dos préstamos no prazo dun mes.</p>
<p>As entidades financeiras remitiranlle copia á Consellería de Educación e Ordenación Universitaria dos contratos de préstamo que formalicen entre os beneficiarios desa convocatoria no prazo de quince días desde que se subscriban os contratos.</p>
<p>O importe global máximo dos créditos que se concederán para o curso 1999/2000 será de dous mil millóns de pesetas (2.000.000.000 de ptas.), con carácter experimental.</p>
<p>Sexto.-Comisión de seguimento.</p>
<p>Co obxecto de asegura-la precisa eficacia no logro dos obxectivos propostos, créase unha comisión de seguimento do programa, que terá como función primordial e de avalia-la súa aplicación.</p>
<p>Estará integrada por unha representación paritaria das partes asinantes, ás que someterá os seus informes e conclusións.</p>
<p>Sétimo.-Prazo de vixencia e denuncia.</p>
<p>A duración deste convenio será desde o día da súa sinatura ata o 31 de decembro de 1999. O convenio prorrogarase anualmente, salvo denuncia dalgunha das partes.</p>
<p>Será causa suficiente para a rescisión automática por denuncia deste convenio o incumprimento de calquera das cláusulas.</p>
<p>Non serán tramitadas as solicitudes de préstamos que, con cargo a este convenio, sexan presentadas con posterioridade á data da notificación da súa denuncia feita fidedignamente.</p>
<p>Da denuncia do convenio da Dirección Xeral de Universidades daralles oportuna conta ás entidades financeiras participantes neste convenio.</p>
<p>E para que así conste, en proba de conformidade e logo da súa lectura, asinan este convenio no lugar e data «ut supra».</p>
<p>Pola Consellería de Educación e Ordenación Universitaria:</p>
<p>O conselleiro:</p>
<p>Celso Currás Fernández.</p>
<p>Polo Banco Pastor:</p>
<p>José Luis Fraguas Lavandeira.</p>
<p>Polo Banco Simeón:</p>
<p>Ubaldo Rodríguez Carreiras.</p>
<p>Ramón Salvador Gómez Blanco.</p>
<p>Polo Banco Gallego o subdirector xeral:</p>
<p>Ángel Cortina Aedo.</p>
<p>Polo Banco Etcheverría o director xeral adxunto:</p>
<p>Francisco Botas Ratera.</p>
<p>Pola Caixa de Aforros de Galicia o director territorial en Santiago de Compostela:</p>
<p>Dictino Maceira Fernández.</p>
<p>Pola Caixa de Aforros de Pontevedra o subdirector, director de División Comercial:</p>
<p>Manuel Soane Loira.</p>
<p>Pola Caixa de Aforros de Vigo o director da Área de Risco Crediticio:</p>
<p>Gonzálo Lamas González.</p>
<p>Pola Caixa de Aforros de Ourense o director de Relacións Institucionais:</p>
<p>Manuel Fernández Rodríguez.</p>
<p>Santiago de Compostela, 15 de xullo de 1999.</p>
<p>José Eduardo López Pereira</p>
<p>Director xeral de Universidades</p>

