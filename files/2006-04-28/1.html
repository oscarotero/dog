---
date: '2006-04-28'
page: 6
number: 82
agency: 'CONSELLERÍA DE POLÍTICA TERRITORIAL, OBRAS PÚBLICAS E TRANSPORTES'
section: I. DISPOSICIÓNS XERAIS
title: >-
  Decreto 65/2006, do 20 de abril, polo que se modifica o Decreto 519/2005, do 6
  de outubro, polo que se establece a estrutura orgánica da Consellería de
  Política Territorial, Obras Públicas e Transportes.
range: Decreto
---
<p>Mediante o Decreto 519/2005, do 6 de outubro, aprobouse a estrutura orgánica desta consellería.</p>
<p>O desenvolvemento práctico das competencias atribuídas aos distintos centros directivos aconsella a introdución dalgunhas modificacións na devandita estrutura.</p>
<p>Por unha parte é preciso dar unha redacción máis clara e harmónica a algunhas das competencias, que no artigo 6, se asignan á Dirección Xeral de Urbanismo.</p>
<p>Por outro lado, e dentro da Dirección Xeral de Transportes, modifícase a denominación e dependencia do servizo encargado da xestión económica; e creouse dous servizos, aos cales se lles encomenda o apoio ao director xeral para a programación, na dobre vertente técnica e económica, das actuacións que realizará o centro directivo, no ámbito das súas competencias.</p>
<p>En consecuencia, por proposta da conselleira de Política Territorial, Obras Públicas e Transportes, tras os informes favorables da Consellería de Presidencia, Administracións Públicas e Xustiza e da Consellería de Economía e Facenda, e logo de deliberación do Consello da Xunta de Galicia na súa reunión do día vinte de abril de dous mil seis,</p>
<p>DISPOÑO:</p>
<p>Artigo único.-Modificación do Decreto 519/2005, do 6 de outubro, polo que se establece a estrutura orgánica da Consellería de Política Territorial, Obras Públicas e Transportes.</p>
<p>O Decreto 519/2005, do 6 de outubro, polo que se establece a estrutura orgánica da Consellería de Política Territorial, Obras Públicas e Transportes, queda modificado como segue:</p>
<p>Un. A letra b) do número 2 do artigo 6º queda redactada da seguinte forma:</p>
<p>«b) A tramitación administrativa das directrices de Ordenación do Territorio e a dos restantes instrumentos previstos na Lei 10/1995, do 23 de novembro, de ordenación do territorio, que se formulen por iniciativa da dirección xeral, así como a elaboración de informes respecto dos demais instrumentos cando así se exixa de acordo coa devandita lei e a normativa de desenvolvemento».</p>
<p>Dous. A letra b) do número 3 do artigo 6º queda redactada da seguinte forma :</p>
<p>«b) A elaboración e tramitación das normas técnicas de planeamento e das normas subsidiarias e complementarias de planeamento; e a tramitación dos instrumentos de planeamento urbanístico que sexan formulados polos órganos ou entidades dependentes da administración autonómica, así como a de aqueles que afecten varios municipios».</p>
<p>Tres. A letra b) do número 4 do artigo 6º queda redactada da seguinte forma:</p>
<p>«b) A tramitación dos expedientes de reposición da legalidade urbanística e das medidas necesarias para a restauración da realidade física alterada segundo o establecido pola Lei 9/2002, do 30 de decembro, de ordenación urbanística e protección do medio rural de Galicia».</p>
<p>Catro. O artigo 11º queda redactado como segue:</p>
<p>«Baixo a dependencia do director xeral de Transportes existirán as seguintes unidades:</p>
<p>1. Subdirección Xeral de Ordenación do Transporte, coas seguintes funcións:</p>
<p>a) A coordinación da xestión administrativa en relación cos servizos adscritos, así como cos servizos provinciais, en materia de ordenación do transporte.</p>
<p>b) O estudo e proposta de resolución en materia de concesións e autorizacións.</p>
<p>c) O apoio e asistencia á dirección xeral en materia de estudo, elaboración de proxectos e informes sobre textos legais ou sobre materias que a propia dirección xeral lle encomende, coordinación do transporte, asistencia na coordinación con outras administracións ou entidades en actuacións referentes ao transporte, e control e avaliación da xestión encomendada á dirección xeral.</p>
<p>d) A coordinación da Xunta Arbitral de Transportes.</p>
<p>Contará coas seguintes unidades:</p>
<p>1.1. Servizo de Concesións.</p>
<p>1.2. Servizo de Estudos e Apoio Xurídico</p>
<p>1.3. Servizo de Autorizacións, Informes e Xunta Arbitral.</p>
<p>1.4. Servizo de Transporte Ferroviario.</p>
<p>2. Subdirección Xeral de Inspección do Transporte, coas seguintes funcións:</p>
<p>a) A coordinación da xestión administrativa en relación cos servizos adscritos, e os servizos provinciais, en materia de inspección e sancións.</p>
<p>b) A programación, control e avaliación da actuación da inspección sobre a vixilancia do cumprimento das normas reguladoras do transporte.</p>
<p>c) A tramitación de expedientes sancionadores nos cales a resolución sexa competencia do director xeral. E a resolución de expedientes sancionadores</p>
<p>en materia de transportes derivados de infraccións graves.</p>
<p>Contará cos seguintes servizos:</p>
<p>2.1. Servizo de Inspección.</p>
<p>2.2. Servizo de Informes e Recursos.</p>
<p>3. Baixo a dependencia directa do director xeral existirán os seguintes servizos:</p>
<p>3.1. O Servizo de Xestión Económica, que se encargará da xestión económica e da preparación e tramitación dos expedientes de contratación.</p>
<p>3.2. O Servizo de Estudos e Planificación Técnica de Transportes, que se encargará do estudo, proposta e programación das actuacións que, en materia de transportes, poidan corresponder ao ámbito de actuacións da dirección xeral.</p>
<p>3.3. O Servizo de Estudos e Planificación Económica, que se encargará do estudo, programación e valoración económicas das propostas e plans de actuación que desenvolverá a dirección xeral».</p>
<p>Disposición transitoria</p>
<p>Cando, como consecuencia da modificación da estrutura orgánica que se establece neste decreto, se modifique a denominación ou o contido das subdireccións xerais ou servizos existentes con anterioridade ou se supriman algunhas das ditas unidades, autorízase, conselleira de Política Territorial, Obras Públicas e Transportes, por proposta do secretario xeral, para readscribir o persoal afectado a postos do mesmo nivel ou inferior, sempre que sexan postos de libre designación, sendo de aplicación o establecido no artigo 62.4º da Lei 4/1988, do 26 de maio, da función pública de Galicia.</p>
<p>Disposicións derradeiras</p>
<p>Primeira.-Facúltase a conselleira de Política Territorial, Obras Públicas e Transportes para ditar as normas complementarias para o desenvolvemento e aplicación deste decreto.</p>
<p>Segunda.-As consellerías de Presidencia, Administracións Públicas e Xustiza e de Política Territorial, Obras Públicas e Transportes realizarán as modificacións que procedan na relación de postos de traballo da Consellería de Política Territorial, Obras Públicas e Transportes, derivadas da modificación da estrutura orgánica obxecto deste decreto.</p>
<p>Terceiro.-Este decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, vinte de abril de dous mil seis.</p>
<p>Emilio Pérez Touriño</p>
<p>Presidente</p>
<p>María José Caride Estévez</p>
<p>Conselleira de Política Territorial,</p>
<p>Obras Públicas e Transportes</p>

