---
date: '2022-11-28'
id: G0655-231122-0003
page: 61303
number: 226
agency: 'Consellería de Cultura, Educación, Formación Profesional e Universidades'
section: III. Outras disposicións.
title: >-
  ORDE do 23 de novembro de 2022 pola que se modifica a Orde do 11 de agosto de
  2022, pola que se establecen as bases reguladoras para a concesión, en réxime
  de concorrencia non competitiva, de subvencións públicas a centros privados
  sostidos con fondos públicos para a dotación de aulas dixitais, cofinanciadas
  polo fondo europeo relativo ao Mecanismo de recuperación e resiliencia da
  Unión Europea no marco do Plan de recuperación, transformación e resiliencia
  financiado pola Unión Europea-NextGenerationEU, e se procede á súa
  convocatoria para o ano 2022 (código de procedemento ED301K).
range: Orde
url: >-
  https://www.xunta.gal/dog/Publicados/2022/20221128/AnuncioG0655-231122-0003_gl.html
---
<p>Mediante a Orde do 11 de agosto de 2022 (DOG núm. 167, do 2 de setembro), a Consellería de Cultura, Educación, Formación Profesional e Universidades establece as bases reguladoras para a concesión, en réxime de concorrencia non competitiva, de subvencións públicas a centros privados sostidos con fondos públicos para a dotación de aulas dixitais, cofinanciadas polo fondo europeo relativo ao Mecanismo de recuperación e resiliencia da Unión Europea no marco do Plan de recuperación, transformación e resiliencia financiado pola Unión Europea-NextGenerationEU, e se procede á súa convocatoria para o ano 2022.</p>
    <p>Segundo o artigo 27 da devandita orde, establécese que a data límite para executar o proxecto e presentar a documentación xustificativa dos investimentos será o 1 de novembro de 2022. A falta de presentación da xustificación no prazo establecido comportará a perda do dereito ao cobramento total ou parcial da subvención, a exixencia do reintegro e demais responsabilidades establecidas na Lei de subvencións de Galicia. </p>
    <p>Por outra parte, o artigo 7 da devandita orde establece que se consideran gastos subvencionables aqueles gastos que de xeito indubidable respondan á natureza da actividade subvencionada, sexan efectivamente realizados desde o 1 de xaneiro ata o 1 de novembro do ano da convocatoria e fosen efectivamente pagados con anterioridade á finalización do prazo de xustificación.</p>
    <p>A través da Orde do 9 de setembro de 2022 (DOG núm. 178, do 19 de setembro) amplíase o prazo de execución e a xustificación das citadas subvencións ata o 30 de novembro de 2022.</p>
    <p>Porén, case esgotado o citado prazo de execución e a xustificación das subvencións, aínda non se rematou o procedemento de concesión e notificación das axudas a parte das entidades solicitantes, ao ser un procedemento de concorrencia non competitiva en que existe crédito suficiente para todas as solicitudes presentadas e ao resolvérense os expedientes na medida en que se completa a súa tramitación.</p>
    <p>Así, razóns de interese público aconsellan a modificación da antedita orde no que atinxe ao prazo de execución e xustificación das subvencións concedidas, de modo que se posibilite que todas as entidades que resulten beneficiarias poidan realizar as accións subvencionables de xeito adecuado e sen que se prexudique comparativamente a parte delas, segundo a data en que se lles notifique a resolución de concesión.</p>
    <p>Polo exposto,</p>
    <h2>DISPOÑO:</h2>
    <p>Artigo único. Modificación do prazo para a execución e presentación da documentación xustificativa</p>
    <p>Modifícase o artigo 27 da Orde do 11 de agosto de 2022 (DOG núm. 167, do 2 de setembro) pola que se establecen as bases reguladoras para a concesión, en réxime de concorrencia non competitiva, de subvencións públicas a centros privados sostidos con fondos públicos para a dotación de aulas dixitais, cofinanciadas polo fondo europeo relativo ao Mecanismo de recuperación e resiliencia da Unión Europea no marco do Plan de recuperación, transformación e resiliencia financiado pola Unión Europea-NextGenerationEU, e establécese como data límite para a execución do proxecto e presentación da documentación xustificativa o 28 de febreiro de 2023.</p>
    <p>Así mesmo, modifícase o artigo 7 e establécese o prazo de realización dos gastos subvencionables ata o 28 de febreiro de 2023. </p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 23 de novembro de 2022</p>
    <footer><p>O conselleiro de Cultura, Educación, Formación Profesional e Universidades<br>P.D. (Orde do 29.7.2022; DOG núm. 151, do 9 de agosto)<br>Manuel Vila López<br>Secretario xeral técnico da Consellería de Cultura, <br>Educación, Formación Profesional e Universidades</p></footer>

