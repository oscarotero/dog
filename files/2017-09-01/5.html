---
date: '2017-09-01'
id: G0422-110817-0001
page: 41366
number: 166
agency: Consellería de Medio Ambiente e Ordenación do Territorio
section: III. Outras disposicións.
title: >-
  ORDE do 11 de xullo de 2017 de aprobación definitiva da modificación puntual
  número 7 do Plan xeral de ordenación municipal de Oleiros, na aliñación na
  avenida de Espoz y Mina, 17 e 19.
range: Orde
url: >-
  https://www.xunta.gal/dog/Publicados/2017/20170901/AnuncioG0422-110817-0001_gl.html
---
<p>O Concello de Oleiros remite a modificación puntual referida en solicitude da súa aprobación definitiva, ao abeiro do artigo 60.16 da Lei 2/2016, do solo de Galicia (LSG), e no artigo 144.16 do seu regulamento (RLSG) aprobado polo Decreto 143/2016.</p>
    <p>Logo de analizar a documentación remitida, subscrita polos arquitectos Álvaro Fernández Carballada e Beatriz Aneiros Filgueira, en relación coas observacións do informe da SXOTU do 6.5.2016; e vista a proposta literal que nesta mesma data eleva a Dirección Xeral de Ordenación do Territorio e Urbanismo, resulta:</p>
    <p>I. Antecedentes.</p>
    <p>1. O Concello de Oleiros dispón dun Plan xeral de ordenación municipal aprobado definitivamente polas ordes da CPTOPT do 11.3.2009 e 11.12.2014.</p>
    <p>2. A Secretaría Xeral de Ordenación do Territorio e Urbanismo emitiu o 6.5.2016 informe de contestación no trámite de consultas previsto no artigo 60.4 da LSG.</p>
    <p>3. A Secretaría Xeral de Calidade e Avaliación Ambiental formulou informe ambiental estratéxico sobre a modificación con data do 9.6.2016, no cal se resolve non someter a modificación a avaliación ambiental estratéxica ordinaria. No marco do proceso de consultas previas, constan informes:</p>
    <p>a) Da Dirección Xeral de Pesca, Acuicultura e Innovación Tecnolóxica do 12.5.2016, no cal se indica o non impacto da actuación sobre as súas competencias.</p>
    <p>b) Do Instituto de Estudos do Territorio do 24.5.2016, indicando que a modificación non xerará efectos significativos na paisaxe e que estes poderán ser positivos.</p>
    <p>4. Consta informe do arquitecto municipal do 4.7.2016, favorable; informe da coordinadora dos servizos urbanísticos do 9.8.2016 e outro da secretaria do concello do 20.9.2016, favorables á aprobación inicial (artigo 60.6 da LSG).</p>
    <p>5. O concello pleno aprobou inicialmente a modificación o 29.9.2016. Foi sometida a información pública polo prazo de dous meses (La Voz de Galicia do 11 de outubro de 2016 e Diario Oficial de Galicia do 19 de outubro), e non foron presentadas alegacións.</p>
    <p>6. No que afecta os informes sectoriais autonómicos e audiencia aos concellos limítrofes (artigo 60.7 da LSG), o concello remitiu a esta consellería a documentación pertinente o 26.10.2016. O resultado do trámite foi o seguinte:</p>
    <p>a) Foron emitidos todos os informes sectoriais autonómicos preceptivos:</p>
    <p>• A Subdirección Xeral de Planificación e Protección Civil o 22.12.2016, no cal se indica que non é necesario informe da Comisión Galega de Protección Civil.</p>
    <p>• O Instituto de Estudos do Territorio o 20.1.2016, no cal se sinala que a modificación non xerará efectos significativos na paisaxe, e que estes poderán ser positivos.</p>
    <p>• A Subdirección Xeral de Xestión do Dominio Público Hidráulico de Augas de Galicia o 1.3.2017, favorable condicionado ás prescricións sinaladas nel.</p>
    <p>• A Dirección Xeral de Patrimonio Cultural informe do 25.1.2017 favorable.</p>
    <p>b) Deuse audiencia aos concellos limítrofes da Coruña, Cambre, Culleredo e Sada. Responderon os concellos de Cambre (informe do arquitecto municipal do 15.11.2016, sen obxeccións) e A Coruña (informe do Departamento de Planeamento do 23.11.2016, sen obxeccións).</p>
    <p>7. En materia de informes sectoriais non autonómicos, conta con informe favorable da Dirección Xeral de Aviación Civil, do 11.10.2016. Foi solicitado o informe da Deputación Provincial da Coruña o 20.10.2016, sen que conste contestación.</p>
    <p>8. Consta informe da coordinadora dos servizos urbanísticos municipais do 20.2.2017, favorable á aprobación provisional.</p>
    <p>9. A modificación foi aprobada provisionalmente polo Concello Pleno do 30.3.2017.</p>
    <p>II. Obxecto e descrición do proxecto.</p>
    <p>1. A modificación puntual afecta a unha fronte de parcelas en solo urbano consolidado situadas á beira da avenida Espoz y Mina, estrada provincial DP-1707, que conecta Cambre coa zona de Iñás en Oleiros, no núcleo de Morzán.</p>
    <p>2. O plan xeral vixente establece unha aliñación quebrada non paralela ao eixe da vía e sen corresponderse coa aliñacións dos peches de parcelas edificadas ao abeiro do plan xeral de 1995, que prevía unha aliñación paralela á vía a 8 m do eixe del.</p>
    <p>3. A proposta consiste en trazar a aliñación paralela ao eixe da vía seguindo os valados existentes executados ao abeiro do plan de 1995.</p>
    <p>III. Análise e consideracións.</p>
    <p>1. Réxime legal aplicable á modificación.</p>
    <p>O regulamento da LSG aprobado polo Decreto 143/2016 (RLSG) non é de aplicación á modificación, ao ter sido aprobada inicialmente esta antes da entrada en vigor deste (disposición transitoria primeira do RLSG).</p>
    <p>A competencia para a aprobación definitiva corresponde a esta consellería (artigos 61.2 e 83.5 da LSG).</p>
    <p>O Plan de ordenación do litoral (POL) aprobado polo Decreto 20/2011 non resulta de aplicación por tratarse de solos clasificados como urbanos consolidados polo planeamento urbanístico hoxe vixente (artigo 3.2 da normativa do POL).</p>
    <p>2. Razóns de interese público (artigo 83.1 e concordantes da LSG).</p>
    <p>Os fins expostos na memoria, referidos á regularización da rede viaria para adaptala á recente execución do planeamento, poden ser conceptuados como de interese público para os efectos da formulación da modificación (punto III.1 do informe da Secretaría Xeral de Ordenación do Territorio e Urbanismo do 6.5.2016).</p>
    <p>Ao tratarse de alteracións de pequena entidade da ordenación do solo urbano consolidado, enténdese que a valoración da súa oportunidade e conveniencia, desde o punto de vista urbanístico, corresponde ao Concello de Oleiros (punto III.1 do informe).</p>
    <p>3. Contido da modificación.</p>
    <p>O proxecto de modificación aprobado provisionalmente correspóndese co borrador informado pola SXOTU do 6.5.2016 sen obxeccións en canto ao contido. Só se introduciron os cambios precisos para as mencións á tramitación posterior e ao contido do informe ambiental estratéxico, do que resulta unha condición relativa a un olmo existente no ámbito, que se incorpora no proxecto.</p>
    <p>A competencia para resolver sobre a aprobación definitiva do planeamento xeral corresponde á CMAOT, de conformidade co disposto nos artigos 89 e 93.4 da LOUG; e no artigo 4 do Decreto 167/2015, do 13 de novembro, polo que se establece a estrutura orgánica da CMAOT, en relación co artigo 3 e as disposicións adicional décima e transitoria segunda do Decreto 177/2016, do 15 de decembro, polo que se fixa a estrutura orgánica da vicepresidencia e das consellerías da Xunta de Galicia.</p>
    <p>IV. Resolución.</p>
    <p>En consecuencia, visto o que antecede, e ao abeiro do artigo 60.16 da Lei 2/2016 do solo de Galicia,</p>
    <h2>RESOLVO:</h2>
    <p>1. Outorgar a aprobación definitiva á modificación puntual nº 7 do Plan xeral de ordenación municipal de Oleiros, na aliñación na avenida Espoz y Mina nº 17 e 19.</p>
    <p>2. De conformidade co disposto polos artigos 92 da Lei 9/2002 e 70 da Lei 7/1985, do 2 de abril, reguladora das bases de réxime local, o concello deberá publicar no BOP a normativa e ordenanzas do PXOM aprobado definitivamente.</p>
    <p>3. Notifíquese esta orde ao Concello e publíquese no Diario Oficial de Galicia.</p>
    <p>4. Contra esta orde cabe interpoñer recurso contencioso-administrativo ante a Sala do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa.</p>
    <p>Santiago de Compostela, 11 de xullo de 2017</p>
    <footer><p>Beatriz Mato Otero<br>Conselleira de Medio Ambiente e Ordenación do Territorio</p></footer>

