---
date: '2019-12-18'
id: G0181-051219-0002
page: 53697
number: 240
agency: Axencia Galega de Infraestruturas
section: VI. Anuncios. a) Administración autonómica.
title: >-
  ANUNCIO do 2 de decembro de 2019 polo que se somete ao trámite de información
  pública o proxecto de construción Mellora da seguridade viaria na PO-531.
  Actuacións nos puntos quilométricos (p.q.) 8+850 e 9+400, de clave
  PO/18/101.06, así como a relación individual de bens, dereitos e propietarios
  afectados.
range: Anuncio
url: >-
  https://www.xunta.gal/dog/Publicados/2019/20191218/AnuncioG0181-051219-0002_gl.html
---
<p>Antecedentes:</p>
    <p>Para os efectos previstos no artigo 21.1 da Lei 8/2013, do 28 de xuño, de estradas de Galicia, sométese ao trámite de información pública o proxecto construtivo Mellora da seguridade viaria na PO-531. Actuacións nos puntos quilométricos (p.q.) 8+850 e 9+400, de clave PO/18/101.06. </p>
    <p>A estrada PO-531 (Pontevedra-Barro) caracterízase por presentar unha intensidade media diaria de tráfico moi alta e por atravesar e dar acceso a varios núcleos de poboación e algún polígono industrial-comercial, todo o cal fai que se teñan continuas situacións de cruzamento de vías e por tanto, risco de accidente de tráfico e de inseguridade viaria.</p>
    <p>Trátase de mellorar a seguridade viaria do treito considerado mediante a reordenación do trazado actual habilitando nos lugares, xa preestablecidos no estudo previo, dúas zonas para o cambio de sentido de tipo rotonda e paso inferior. </p>
    <p>Está prevista tamén a execución de varios muros tipo quebramar, varios treitos de beirarrúas, dúas paradas de autobús (p.q. 9+310 e 9+270), o reforzo do firme no treito considerado, a renovación da drenaxe lonxitudinal e a reposición e mellora da iluminación pública, da sinalización viaria e das barreiras de seguridade.</p>
    <p>Considerando todo o exposto e o establecido na normativa vixente,</p>
    <h2>RESOLVO:</h2>
    <p>Primeiro. De acordo co establecido no artigo 21.1 da Lei 8/2013, do 28 de xuño, de estradas de Galicia, e no artigo 50 do Decreto 66/2016, do 26 de maio, polo que se aproba o Regulamento xeral de estradas de Galicia, o proyecto de construción sométese ao trámite de información pública, durante un período de trinta días hábiles, contados a partir do seguinte ao da publicación deste anuncio no <em>Diario Oficial Galicia</em>, para que as persoas que o consideren oportuno poidan formular por escrito, ante a Axencia Galega de Infraestruturas, as observacións que crean convenientes relativas á concepción global do trazado deseñado.</p>
    <p>Segundo. Simultaneamente ao trámite sinalado no parágrafo anterior, e para os efectos previstos no artigo 56.1 do Decreto do 26 de abril de 1957, polo que se aproba o Regulamento de expropiación forzosa, sométese a información pública a relación individual de bens, dereitos e propietarios afectados pola realización da obra correspondente, para que os afectados presenten cantas alegacións ou rectificacións consideren convenientes en canto aos bens e dereitos descritos na relación anexa.</p>
    <p>Terceiro. A exposición ao público, para os efectos da presente resolución, realízase na Axencia Galega de Infraestruturas (San Caetano, s/n, 15781 Santiago de Compostela), no Servizo de Infraestruturas de Pontevedra (avda. Mª Victoria Moreno, 43-1º, 36071 Pontevedra) e no Concello de Barro (Santo Antoniño, 11, Perdecanai, 36194 Barro-Pontevedra).</p>
    <p>Así mesmo, na páxina web da Consellería de Infraestruturas e Mobilidade:</p>
    <p>(https://infraestruturasemobilidade.xunta.gal/organizacion/c/CIV_Axencia_Galega_de_Infraestruturas) atópase á disposición dos interesados o proxecto de construción.</p>
    <p>Santiago Compostela, 2 de decembro de 2019</p>
    <footer><p>Francisco Menéndez Iglesias<br>Director da Axencia Galega Infraestruturas</p></footer>

