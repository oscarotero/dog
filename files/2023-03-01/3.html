---
date: '2023-03-01'
id: G0597-270223-0010
page: 15955
number: 42
agency: Consellería de Facenda e Administración Pública
section: III. Outras disposicións.
title: >-
  RESOLUCIÓN do 27 de febreiro de 2023 pola que se declara a ampliación de
  prazos no trámite de resolución do procedemento de acceso aos graos I e II do
  sistema transitorio extraordinario de recoñecemento da progresión na carreira
  administrativa prevista na disposición transitoria oitava da Lei 2/2015, do 29
  de abril, do emprego público de Galicia, para o persoal funcionario, convocado
  pola Orde do 25 de novembro de 2022.
range: Resolución
url: >-
  https://www.xunta.gal/dog/Publicados/2023/20230301/AnuncioG0597-270223-0010_gl.html
---
<p>Antecedentes de feito.</p>
    <p>1. Mediante a Orde do 25 de novembro de 2022 pola que se publica o Acordo entre a Xunta de Galicia e as organizacións sindicais CSIF, CC.OO. e UGT polo que se convoca o procedemento de acceso aos graos I e II do sistema transitorio extraordinario de recoñecemento da progresión na carreira administrativa prevista na disposición transitoria oitava da Lei 2/2015, do 29 de abril, do emprego público de Galicia, para o persoal funcionario, convocouse o dito procedemento de acceso aos grao I e II do sistema transitorio extraordinario de recoñecemento da progresión na carreira administrativa para o persoal funcionario.</p>
    <p>2. De acordo coa orde de convocatoria, o prazo máximo para a resolución das solicitudes será de tres (3) meses contados desde a presentación da solicitude. De non se ditar resolución no dito prazo, a solicitude entenderase desestimada. O prazo de presentación de solicitudes abriuse o 2 de decembro de 2022 ata o 26 de decembro de 2022.</p>
    <p>3. Segundo o artigo 21.5 da Lei 39/2015, do 1 de outubro, do procedemento administrativo común das administracións públicas, cando o número de solicitudes formuladas ou as persoas afectadas poidan supoñer un incumprimento do prazo máximo de resolución, o órgano competente para resolver, por proposta razoada do órgano instrutor, poderá habilitar os medios persoais e materiais para cumprir co despacho adecuado e en prazo.</p>
    <p>4. Dada a elevada cantidade de solicitudes feitas por fóra da canle prevista (Fides), o feito de que se trata dun programa novo aínda en fase de desenvolvemento e a falta de medios persoais e materiais da subdirección que tramita o procedemento, a Dirección Xeral da Función Pública dispuxo a modificación da RPT para a creación de máis prazas, ben que non é un proceso inmediato.</p>
    <p>5. A adaptación a un novo sistema e as dúbidas xurdidas na tramitación do procedemento acerca da presentación de méritos e a valoración da antigüidade das solicitudes que foron desestimadas polo baremo fai necesario a consulta coa Comisión de Seguimento do acordo, que tamén afecta os prazos de resolución.</p>
    <p>Por iso, co obxecto de cumprir co prazo recollido na orde de convocatoria, cómpre ampliar o prazo de resolución ao non se poder cumprir o prazo previsto.</p>
    <p>Fundamentos de dereito.</p>
    <p>1. Conforme o artigo 23 da Lei 39/2015, do 1 de outubro, do procedemento administrativo común das administracións públicas, excepcionalmente, cando se esgoten os medios persoais e materiais dispoñibles a que se refire o número 5 do artigo 21, o órgano competente para resolver, por proposta, se for o caso, do órgano instrutor ou o superior xerárquico do órgano competente para resolver, poderá acordar de maneira motivada a ampliación do prazo máximo de resolución e notificación, sen que este poida ser superior ao establecido para a tramitación do procedemento.</p>
    <p>Contra o acordo que resolva sobre a ampliación de prazos, que deberá ser notificado aos interesados, non caberá ningún recurso.</p>
    <p>2. Segundo o artigo 35 da mesma lei, serán motivados, con sucinta referencia de feitos e fundamentos de dereito, os acordos de aplicación da tramitación de urxencia, de ampliación de prazos e de realización de actuacións complementarias.</p>
    <p>3. Polo exposto anteriormente, atendendo a proposta do órgano instrutor</p>
    <h2>RESOLVO:</h2>
    <p>1. Ampliar o prazo para resolver a convocatoria de acceso aos graos I e II do sistema transitorio extraordinario de recoñecemento da progresión na carreira administrativa prevista na disposición transitoria oitava da Lei 2/2015, do 29 de abril, do emprego público de Galicia, para o persoal funcionario, convocado pola Orde do 25 de novembro de 2022, por un prazo de tres (3) meses.</p>
    <p>2. Esta resolución será publicada no DOG. En todo caso, esta publicación substitúe a notificación persoal e producirá os seus efectos. Contra esta non cabe ningún recurso, de conformidade co artigo 23.2 da Lei 39/2015, do 1 de outubro.</p>
    <p>Santiago de Compostela, 27 de febreiro de 2023</p>
    <footer><p>O conselleiro de Facenda e Administración Pública<br>P.D. (Orde do 8.1.2020; DOG núm. 16, do 24 de xaneiro)<br>José María Barreiro Díaz<br>Director xeral da Función Pública</p></footer>

