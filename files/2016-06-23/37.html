---
date: '2016-06-23'
id: G0424-030616-0003
page: 26587
number: 119
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 9 de maio de 2016, da Xefatura Territorial da Coruña, pola que
  se concede a autorización administrativa previa, de construción e declaración
  de utilidade pública, en concreto, dunha instalación de distribución eléctrica
  no concello de Santiago de Compostela (expediente IN407A 2015/014).
range: Resolución
url: >-
  https://www.xunta.gal/dog/Publicados/2016/20160623/AnuncioG0424-030616-0003_gl.html
---
<p>Expediente: IN407A 2015/014.</p>
    <p>Promotora: Unión Fenosa Distribución, S.A.</p>
    <p>Instalación: LMT, CT e RBT Sarela de Arriba.</p>
    <p>Concello: Santiago de Compostela.</p>
    <p>Feitos.</p>
    <p>1. O 15.1.2015 a promotora solicitou a autorización administrativa previa, autorización administrativa de construción e a declaración de utilidade pública da instalación de distribución eléctrica indicada.</p>
    <p>2. Características técnicas:</p>
    <p>– Retensamento dos vanos existentes na LMT aérea a CT Sarela de Arriba, a 20 kV cunha lonxitude de 0,171 km, con orixe no apoio nº 1 da LMTA a CT A Peregrina (expediente 7.269), condutor tipo LA-30 mm2, e final no CT A Peregrina (expediente 7.269).</p>
    <p>– LMT subterránea a CT Sarela de Arriba, a 20 kV, cunha lonxitude de 970 m, con orixe no apoio existente anterior ao CT da LMTA a CT A Peregrina (expediente 7.269), condutor tipo RHZ1-2OL-12/20 kV-3(1×150) Al, e final no CT proxectado.</p>
    <p>– CT prefabricado Sarela de Arriba, cunha potencia de 250 kVA e unha relación de transformación de 20.000/400-230 V.</p>
    <p>3. O proxecto someteuse ao trámite de información pública mediante resolución publicada nos seguintes medios:</p>
    <p>– Resolución información pública: 25.9.2015.</p>
    <p>– DOG: 23.10.2015.</p>
    <p>– BOP: 13.10.2015.</p>
    <p>– Xornal <em>La Voz de Galicia</em>: 3.5.2016.</p>
    <p>– Taboleiro de anuncios do concello: segundo dilixencia municipal do 20.10.2015.</p>
    <p>Ao mesmo tempo realizáronse notificacións individuais aos titulares que figuran na relación de bens e dereitos afectados.</p>
    <p>4. Durante o período no que se someteu o trámite de información pública foron presentadas as seguintes alegacións.</p>
    <p>– Carmen Rozas Gaudeano, mediante escrito do 5 de novembro de 2016, solicita a colocación do CT noutra parcela ou nun lugar diferente nunha parcela anexa:</p>
    <p>O predio obxecto da ocupación é propiedade nun 50 % por ela e noutro 50 % pola comunidade hereditaria formada polos seus fillos, Fernando, José Luis e Marcos Castro Rozas.</p>
    <p>Que o predio no que se vai situar o CT, así como o lindante resultan gravemente prexudicados pola súa colocación.</p>
    <p>Que existe un lugar no predio lindande, tamén da súa propiedade, no que a afección sería menor.</p>
    <p>Destas alegacións déuselle traslado á promotora que contestou: </p>
    <p>– Escrito con data do 15 de decembro de 2015, no que se valoran as alegacións presentadas por Carmen Rozas Gaudeano, na que en síntese manifesta o seguinte:</p>
    <p>Engádense os fillos de Carmen Rozas Gaudeano como propietarios da parcela que se vai expropiar.</p>
    <p>Non comparte a gravidade da afección á parcela, ben que será o Xurado de Expropiación de Galicia o encargado de valorar o prexuízo que se produce como consecuencia desta expropiación.</p>
    <p>Ao respecto da modificación da localización do centro de transformación e polo tanto do trazado da liña eléctrica, non pode ser aceptada por:</p>
    <p>– Non acreditar que se cumpran conxuntamente as condicións que establece o artigo 161 do Real decreto 1955/2000, do 1 de decembro, para poder atender a modificación de trazado da liña.</p>
    <p>– Non existen limitacións ou prohibicións á constitución de servidume de paso desta instalación.</p>
    <p>– As instalacións foron proxectadas segundo o Real decreto 223/2008, do 15 de febreiro, polo que se aproban o regulamento sobre condicións técnicas e garantías de seguridade en liñas eléctricas de alta tensión e as súas instrucións técnicas complementarias ITC-LAT 01 a 09. No punto 1.5.1 da ITC-LAT07 literalmente di: «as liñas eléctricas estudaranse seguindo o trazado que considere máis conveniente o autor do proxecto, no seu intento de lograr unha solución óptima para o conxunto da instalación, axustándose, en todo caso, ás prescricións que nesta instrución se establecen».</p>
    <p>5. Solicitouse o preceptivo informe aos seguintes organismos.</p>
    <p>– Concello de Santiago de Compostela: non consta informe, polo que se entende a conformidade coa instalación.</p>
    <p>– Augas de Galicia: non consta informe polo que se entende a conformidade coa instalación.</p>
    <p>– Deputación da Coruña: non consta informe polo que se entende a conformidade coa instalación.</p>
    <p>6. Os servizos técnicos da xefatura territorial emitiron informe favorable sobre a dita solicitude.</p>
    <p>Consideracións legais e técnicas.</p>
    <p>1. Lexislación de aplicación:</p>
    <p>– Lei 30/1992, do 26 de novembro, de réxime xurídico das administracións públicas e do procedemento administrativo común (BOE núm. 285, do 27 de novembro), modificada pola Lei 4/1999, do 13 de xaneiro (BOE núm. 16, do 19 de xaneiro, e BOE núm. 30, do 4 de febreiro).</p>
    <p>– Lei 24/2013, do 26 de decembro, do sector eléctrico (BOE núm. 310, do 27 de decembro).</p>
    <p>– Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía eléctrica (BOE núm. 310, do 27 de decembro).</p>
    <p>– Real decreto 223/2008, do 15 de febreiro, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-LAT 01 a 09 (BOE núm. 68, do 19 de marzo).</p>
    <p>– Real decreto 337/2014, do 9 de maio, polo que se aproban o Regulamento sobre condicións técnicas e garantías de seguridade en instalacións eléctricas de alta tensión e as súas instrucións técnicas complementarias ITC-RAT 01 a 23 (BOE núm. 139, do 9 de xuño).</p>
    <p>– Real decreto 842/2002, do 2 de agosto, polo que se aproba o Regulamento electrotécnico para baixa tensión (BOE núm. 224, do 18 de setembro).</p>
    <p>– Real decreto 2563/1982, do 24 de xullo, sobre traspaso de funcións e servizos da Administración do Estado á Comunidade Autónoma de Galicia en materia de industria, enerxía e minas (BOE núm. 246, do 14 de outubro).</p>
    <p>– Decreto 36/2001, do 25 de xaneiro, polo que se establecen os órganos competentes para a resolución dos procedementos de autorización de instalacións eléctricas que sexan competencia da Comunidade Autónoma de Galicia (DOG núm. 34, do 16 de febreiro).</p>
    <p>– Decreto 129/2015, do 8 de outubro, polo que se fixa a estrutura orgánica das consellerías da Xunta de Galicia (DOG núm. 194, do 9 de outubro).</p>
    <p>– Decreto 175/2015, do 3 de decembro, polo que se establece a estrutura orgánica da Consellería de Economía, Emprego e Industria (DOG núm. 232 do 4 de decembro).</p>
    <p>– Lei do 16 de decembro de 1954, sobre expropiación forzosa (BOE núm. 351, do 17 de decembro).</p>
    <p>– Decreto do 26 de abril de 1957, polo que se aproba o Regulamento da Lei de expropiación forzosa (BOE núm. 160, do 20 de xuño).</p>
    <p>2. Na visita de campo realizada para examinar a localización da instalación, non se apreciou, nos predios sometidos a expropiación, ningunha das limitacións á constitución da servidume indicadas no artigo 58.a) da Lei 24/2013, do 26 de decembro, do sector eléctrico.</p>
    <p>3. En relación coas alegacións formuladas e coas manifestacións de Unión Fenosa Distribución, S.A. cómpre sinalar:</p>
    <p>– Unión Fenosa Distribución, S.A. engade os fillos de Carmen Rozas Gaudeano como propietarios da parcela que se vai expropiar.</p>
    <p>– A afección real que sufrirá a propiedade da alegante determinarase na acta previa á ocupación, acto para o cal serán os afectados oportunamente convocados segundo establece o artigo 52 da Lei de expropiación forzosa.</p>
    <p>– Segundo o punto 1.5.1 da ITC-LAT07 as liñas eléctricas estudaranse seguindo o trazado que considere máis conveniente o autor do proxecto, no seu intento de lograr unha solución óptima para o conxunto da instalación, axustándose, en todo caso, ás prescricións que nesta instrución se establecen.</p>
    <p>4. No expediente consta un informe favorable dos servizos técnicos desta xefatura territorial.</p>
    <p>De acordo con todo o indicado, </p>
    <h2>RESOLVO:</h2>
    <p>1. Conceder a autorización administrativa previa, a autorización administrativa de construción e a declaración de utilidade pública da instalación de distribución eléctrica.</p>
    <p>2. A instalación executarase no prazo dun ano, contado a partir da data de ocupación dos terreos.</p>
    <p>A declaración de utilidade pública leva implícita a necesidade de ocupación dos bens e de adquisición dos dereitos afectados, e implicará a urxente ocupación para os efectos do artigo 52 da Lei de expropiación forzosa.</p>
    <p>3. Para a posta en funcionamento da instalación autorizada, deberá presentar ante esta xefatura territorial unha solicitude que se acompañará da seguinte documentación:</p>
    <p>– As declaracións de conformidade relativas ao material ou equipamento e as certificacións ou homologacións, se procede.</p>
    <p>– Un certificado do director da montaxe no que se garantirá o cumprimento das especificacións do proxecto e prescricións complementarias, se as houbese, así como das regulamentacións e normas oportunas para a montaxe da instalación e posta a punto.</p>
    <p>4. Esta autorización outórgase sen prexuízo de outras que fosen de aplicación segundo a lexislación vixente, en especial a relativa á ordenación do territorio e ao ambiente.</p>
    <p>Contra esta resolución, que non é definitiva en vía administrativa, poderá interporse recurso de alzada ante o conselleiro de Economía, Emprego e Industria, no prazo dun mes, contado a partir do día seguinte ao da notificación ou publicación nos termos establecidos na Lei 30/1992, do 26 de novembro, de réxime xurídico das administracións públicas e do procedemento administrativo común (BOE núm. 285, do 27 de novembro), modificada pola Lei 4/1999, do 13 de xaneiro (BOE núm. 10, do 14 de xaneiro), sen prexuízo de que os interesados poidan interpor calquera outro recurso que se considere pertinente.</p>
    <p>A Coruña, 9 de maio de 2016</p>
    <footer><p>Isidoro Martínez Arca<br>Xefe territorial da Coruña</p></footer>

