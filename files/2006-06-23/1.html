---
date: '2006-06-23'
page: 10
number: 120
agency: CONSELLERÍA DE PESCA E ASUNTOS MARÍTIMOS
section: I. DISPOSICIÓNS XERAIS
title: >-
  Decreto 101/2006, do 8 de xuño, de modificación do Decreto 419/1993, do 17 de
  decembro, polo que se refunde a normativa vixente sobre descarga, primeira
  venda e comercialización dos recursos mariños en fresco.
range: Decreto
---
<p>O Regulamento CEE número 2847/1993, do consello, do 12 de outubro, polo que se establece un réxime de control aplicable á política pesqueira común e as súas posteriores modificacións, fundamentalmente o Regulamento CE número 2846/1998, do consello, do 17 de decembro, así como o Real decreto 2064/2004, do 15 de outubro, polo que se regula a primeira venda dos produtos pesqueiros, estableceron un novo marco xurídico das relacións nas vendas e adquisición dos produtos pesqueiros, partindo dunha liberalización nos sistemas de comercialización.</p>
<p>A normativa anteriormente citada non recolle a obriga de poxar os produtos da pesca e do marisqueo, e moito menos que a poxa sexa á baixa, mantendo unicamente a obriga de que as transaccións comerciais se formalicen nas lonxas ou centros de venda e se constaten documentalmente, para os efectos de control das descargas e condicións da venda.</p>
<p>O Decreto 419/1993, do 17 de decembro, polo que se refunde a normativa vixente sobre descarga, primeira venda e comercialización dos recursos mariños en fresco, na súa redacción actual, establece a obriga de poxar todos os produtos da pesca mediante o sistema de poxa á baixa, obriga que na actualidade carece de xustificación, pois limita a posibilidade de empregar para os produtos pesqueiros todas as fórmulas transaccionais de adquisición e venda utilizadas noutros sectores e, ademais, imposibilita a repercusión dos custos de explotación que os produtores teñen que soportar no exercicio da súa actividade, tal e como se pode comprobar cada vez que existe un incremento dos prezos do combustible ou de calquera outra alteración das condicións nas cales se desenvolve o traballo da frota e dos mariscadores ou mariscadoras.</p>
<p>Ante esta situación estímase necesario liberalizar, ao igual que establece a normativa estatal e comunitaria, o sistema de venda, admitindo calquera modalidade de transacción que pola súa vez permita un control estatístico e de produción dos produtos da pesca e do marisqueo.</p>
<p>Así mesmo, establécese a posibilidade de que as entidades de interese colectivo definidas na Lei 6/1993, do 11 de maio, de pesca de Galicia, poidan adquirir os produtos da pesca ou marisqueo nas lonxas ou centros de venda autorizados, o que permitirá a realización e desenvolvemento de proxectos colectivos que redunden en todos os produtores, apostando por darlle valor engadido ao resultado da súa actividade.</p>
<p>De conformidade co anterior, unha vez consultado o sector afectado, de acordo co ditame do Consello Consultivo de Galicia, por proposta da conselleira de Pesca e Asuntos Marítimos e logo de deliberación</p>
<p>do Consello da Xunta de Galicia na súa reunión do día oito de xuño de dous mil seis,</p>
<p>DISPOÑO:</p>
<p>Artigo único.-Modificación do Decreto 419/1993, do 17 de decembro, polo que se refunde a normativa vixente sobre descarga, primeira venda e comercialización dos recursos mariños en fresco.</p>
<p>O Decreto 419/1993, do 17 de decembro, polo que se refunde a normativa vixente sobre descarga, primeira venda e comercialización dos recursos mariños en fresco queda modificado como segue:</p>
<p>Un. O artigo 7 º queda redactado do seguinte modo:</p>
<p>«1. A pesca en fresco e os produtos do marisqueo descargados nos portos e centros de descarga da Comunidade Autónoma de Galicia terán que ser vendidos obrigatoriamente nas lonxas ou centros de venda autorizados regulamentariamente.</p>
<p>2. O control das descargas e da primeira venda será levado a cabo pola entidade de que dependan as respectivas lonxas e centros autorizados, a cal será responsable de que se cumpra a normativa establecida para a comercialización dos produtos descargados».</p>
<p>Dous. O artigo 9 queda redactado do seguinte modo:</p>
<p>«Permítese a venda directa e demais modalidades de venda que os produtores pretendan levar a cabo, sempre que esta se realice a través das lonxas ou centros de venda».</p>
<p>Tres. O número 1 do artigo 10º queda redactado do seguinte modo:</p>
<p>«Efectuada a descarga, procederase á venda na lonxa ou centro de venda do porto de descarga. Non obstante, se o propietario das especies descargadas decide vender estas nunha lonxa ou centro de venda distintos do porto de descarga, poderá facer o transporte das ditas especies por vía terrestre ata a lonxa ou centro de venda de destino, coa obtención previa da guía de descarga e baixo as condicións de transporte que se especifican no artigo seguinte».</p>
<p>Catro. O parágrafo primeiro do artigo 11º terá a seguinte redacción:</p>
<p>«O transporte das especies desembarcadas ata a lonxa ou centro de venda, tanto se proceden de centros de descarga como se proceden de portos onde o propietario da descarga decidiu non realizar a venda, farase baixo as seguintes condicións:».</p>
<p>Cinco. O artigo 12º terá a seguinte redacción:</p>
<p>«Descargado o produto da pesca ou achegado o produto do marisqueo, con independencia da realización da venda, o propietario do produto estará obrigado a aboar as taxas, prezos públicos e canons aplicables nos portos da Comunidade Autónoma de Galicia.</p>
<p>Os titulares das lonxas ou os concesionarios destas estarán obrigados a facer as retencións das taxas, prezos públicos e canons aplicables nos portos da Comunidade Autónoma de Galicia pola actividade nelas desenvolvida, de conformidade, se é o caso, co título concesional e nas formas previstas regulamentariamente».</p>
<p>Seis. A alínea b) do número 1 do artigo 14º terá a seguinte redacción:</p>
<p>«b) Os comerciantes retallistas de produtos frescos da pesca.»</p>
<p>Sete. Engádese unha nova alínea e) no número 1 do artigo 14º, que terá a seguinte redacción:</p>
<p>«e) As entidades de interese colectivo definidas na disposición adicional segunda, número 26, da Lei 6/1993, do 11 de maio, de pesca de Galicia, sempre que obteñan as licenzas e permisos necesarios para exercer a actividade de compra e venda».</p>
<p>Oito. O número 3 do artigo 14º queda redactado do seguinte modo:</p>
<p>«Sen prexuízo do disposto nos puntos anteriores e logo de autorización das entidades concesionarias das lonxas ou responsables dos centros de venda, os particulares poderán adquirir directamente na lonxa ou centro de venda ata unha cantidade non superior a tres quilogramos de produto».</p>
<p>Nove. O artigo 15º queda redactado do seguinte modo:</p>
<p>«Os vendedores poderán expoñer os seus produtos con carácter previo á realización da venda, podendo exixir o comprador a comprobación da calidade dos produtos que vai adquirir».</p>
<p>Dez. O artigo 17º queda redactado do seguinte modo:</p>
<p>«1. Rematada a venda, calquera que fose a modalidade da transacción, a entidade concesionaria da lonxa ou responsable do centro de venda deberá cubrir a nota de venda nos termos que establece o Real decreto 2064/2004, do 15 de outubro. A consellería competente en materia de pesca determinará o modelo de nota de venda, así como a súa estrutura informática.</p>
<p>2. No caso de que os produtos pesqueiros, unha vez efectuada a primeira venda, se transporten a un lugar distinto do de desembarque ou descarga, o transportista deberá probar en todo momento a transacción efectuada, mediante copia da nota da primeira venda, albará ou outro documento que o acredite, incluíndo a factura.</p>
<p>3. En calquera caso, en cumprimento da normativa sanitaria aplicable, cada lote de moluscos bivalvos vivos deberá ir acompañado durante o seu transporte do documento de rexistro establecido no Real decreto 571/1999, do 9 de abril. O documento de rexistro cubrirase no modelo e de acordo co procedemento establecido pola consellería competente en materia de pesca».</p>
<p>Once. O artigo 21º queda sen contido.</p>
<p>Disposición derrogatoria</p>
<p>Queda derrogada a Orde do 7 de agosto de 2003, pola que se establece o procedemento para a obtención da autorización necesaria para a realización das poxas previas establecidas do Decreto 419/1993, do 17 de decembro, polo que se refunde a normativa vixente sobre descarga, primeira venda e comercialización dos recursos mariños en fresco, así como todas aquelas disposicións de igual ou inferior rango que contraveñan ou se opoñan ao establecido neste decreto.</p>
<p>Disposicións derradeiras</p>
<p>Primeira.-Facúltase o titular da consellería competente en materia de pesca para ditar as disposicións necesarias para o desenvolvemento deste decreto.</p>
<p>Segunda.-O presente decreto entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, oito de xuño de dous mil seis.</p>
<p>Emilio Pérez Touriño</p>
<p>Presidente</p>
<p>Carmen Gallego Calvar</p>
<p>Conselleira de Pesca e Asuntos Marítimos</p>

