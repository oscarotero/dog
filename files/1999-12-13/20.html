---
date: '1999-12-13'
id: 12FEE
page: 14
number: 238
agency: CONSELLERÍA DE INDUSTRIA E COMERCIO
section: VI. ANUNCIOS
title: >-
  Resolución do 8 de novembro de 1999, da Dirección Xeral de Industria, pola que
  se aproba o proxecto de execución do ramal a Vilanova de Arousa e Cambados,
  promovido pola empresa Gas Galicia, SDG, S.A.
range: Resolución
url: 'https://www.xunta.gal/dog/Publicados/1999/19991213/Anuncio12FEE_gl.html'
---
<p>Examinado o expediente instruído por instancia da empresa Gas Galicia, SDG, S.A., con enderezo para efectos de notificacións en Área Central, r/ Lisboa, s/n, local 31-HIJ, Políg. As Fontiñas, 15703</p>
<p>Santiago de Compostela, resultan os seguintes antecedentes de feito:</p>
<p>Primeiro.-Con data do 4 de xuño de 1996 e 25 de setembro de 1998, a Consellería de Industria e Comercio outorgoulle a Gas Galicia, SDG, S.A. a concesión administrativa para a prestación do servicio público de subministración de gas natural en distintos termos municipais das provincias da Coruña e Pontevedra, atopándose nesta última os de Vilagarcía de Arousa, Vilanova de Arousa e Cambados.</p>
<p>Segundo.-Con data do 25 de marzo de 1999, a referida empresa solicitou, ó amparo do establecido nos artigos 89.3º e 104 da Lei 34/1998, do 7 de outubro, do sector de hidrocarburos, e no artigo 9 do Regulamento xeral do servicio público de gases combustibles aprobado por Decreto 2913/1973, do 26 de outubro, a autorización administrativa e a aprobación do proxecto de instalacións ramal a Vilanova de Arousa e Cambados, así como a declaración de utilidade pública das mencionadas instalacións, xuntándolle á dita solicitude o preceptivo proxecto de instalacións, que foi redactado conforme o esixido polo Regulamento de redes e acometidas de combustibles gasosos, aprobado por orde do Ministerio de Industria do 18 de novembro de 1974, modificado por ordes do Ministerio de Industria e Enerxía do 26 de outubro de 1983, do 6 de xullo de 1984 e do 9 de marzo de 1994.</p>
<p>As características do trazado, que afectan os termos municipais de Vilagarcía de Arousa, Vilanova de Arousa e Cambados, son as que se expoñen a continuación:</p>
<p>-Termo municipal de Vilagarcía de Arousa.</p>
<p>O trazado iníciase a partir da rede de Vilagarcía de Arousa, e discorre polo camiño que leva a Zamar e a 400 m do comezo crúzase a estrada N-640 de Vegadeo ó porto de Vilagarcía de Arousa (fase estudio informativo).</p>
<p>Unha vez atravesado o núcleo de Zamar segue en dirección suroeste, cruzando a estrada PO-301.</p>
<p>Posteriormente, sae do termo municipal de Vilagarcía de Arousa, pasando ó de Vilanova de Arousa, polo camiño que bordea o monte Lobeira. Entra de novo pola Manga e cruza a estrada de conexión PO-300 Vilagarcía de Arousa (fase estudio informativo).</p>
<p>Finalmente, diríxese ás proximidades do núcleo urbano de Gorís, onde abandona o termo municipal de Vilagarcía de Arousa.</p>
<p>A lonxitude da conducción neste municipio é de 5.707 m cun diámetro de 6''.</p>
<p>-Termo municipal de Vilanova de Arousa.</p>
<p>Nun principio, entra polo camiño que bordea o monte Lobeira e volve ó municipio de Vilagarcía de Arousa preto do núcleo urbano da Manga. Máis tarde, entra de novo preto do núcleo urbano de Gorís.</p>
<p>Pouco despois bifúrcase ó oeste cara a Vilanova de Arousa e ó sur cara a Cambados.</p>
<p>O ramal que subministra a Vilanova discorre case todo por camiños rurais, cruza a estrada C-550 e chega ás proximidades do núcleo urbano, onde se situará o armario de regulación.</p>
<p>O ramal a Cambados diríxese cara ó sur cruzando a estrada 9703 de Vilanova a Ponte Arnelas, preto de Ousensa, e algo máis ó sur tamén coa futura conexión da C-550 á PO-300 Vilagarcía de Arousa.</p>
<p>Abandona este termo municipal nas proximidades da Mouta para pasar ó de Cambados.</p>
<p>A lonxitude da conducción neste municipio é de 1.937 m con 6'' de diámetro e 5.185 m con 4'' de diámetro.</p>
<p>-Termo municipal de Cambados.</p>
<p>Ó entrar neste municipio, toma dirección sur discorrendo, na súa maior parte, por camiños rurais.</p>
<p>Nas proximidades de Refoxos, cruzarase a estrada 9005 de Corvillón a Tremoedo e, preto do Outeiro, a estrada que conectará a C-550 coa PO-300 Vilagarcía de Arousa.</p>
<p>Seguirá cara ó sur para achegarse ó núcleo urbano de Cambados onde, despois de cruza-la estrada 9003, situará o seu punto de entrega.</p>
<p>A lonxitude da conducción neste termo municipal é de 1.879 m con 4'' de diámetro.</p>
<p>A lonxitude total do ramal é de 14.708 m.</p>
<p>O orzamento ascende a douscentos noventa e seis millóns setecentas vinteunha mil cincocentas dez pesetas (296.721.510 ptas.).</p>
<p>Terceiro.-Esta dirección xeral someteu a información pública o referido proxecto xunto coa relación de bens e dereitos afectados, mediante Resolución do 16 de xuño de 1999, que foi publicada no Diario Oficial de Galicia do 22 de xullo, no BOP de Pontevedra do 5 de xullo, no diario Faro de Vigo do 25 de xuño e no taboleiro de anuncios dos concellos de Vilagarcía de Arousa, Vilanova de Arousa e Cambados.</p>
<p>Cuarto.-Durante o período legalmente establecido recibíronse as seguintes alegacións ó proxecto:</p>
<p>1. Francisco Tourís Rego, propietario do predio identificado co nº PO-VI-25, sinala a existencia dun erro na relación de bens e dereitos publicada en canto á natureza do seu predio, pois se modificou o tipo do seu cultivo, existindo na actualidade unha plantación de viñedo.</p>
<p>2. Manuel Santorum Oubiña, propietario do predio identificado co nº PO-VI-170, expón que o trazado prexudica gravemente os seus intereses, posto que afecta as instalacións existentes na súa parcela, polo que propón como trazado alternativo que o ramal discorra pola estrada C-550 e, ó chegar ó Alto da Molinera, siga pola estrada ata Vilanova de Arousa ou que, en todo caso, se desvíe ata o linde dos predios e, en concreto, ó regato que pasa entre eles.</p>
<p>As alegacións foron remitidas á empresa beneficiaria.</p>
<p>Quinto.-Así mesmo, solicitouse informe dos organismos e entidades competentes sobre determinados bens públicos e servicios que resultan afectados pola mencionada conducción de gas natural.</p>
<p>Sexto.-A solicitude obxecto deste expediente está informada favorablemente pola Delegación Provincial de Pontevedra.</p>
<p>Fundamentos de dereito:</p>
<p>Primeiro.-A Dirección Xeral de Industria é a competente para resolver este expediente con fundamento no Estatuto de autonomía de Galicia, o Real decreto 2563/1982, do 24 de xullo, o Decreto 132/1982, do 4 de novembro, e o Decreto 99/1998, do 26 de marzo, modificado polo Decreto 181/1999, do 17 de xuño, polo que se establece a estructura orgánica da Consellería de Industria e Comercio, en relación coa Lei 34/1998, do 7 de outubro, do sector de hidrocarburos, cos decretos 2913/1973, do 26 de outubro, e 1775/1967, do 22 de xuño.</p>
<p>Segundo.-O proxecto cumpre coas esixencias regulamentarias fixadas no citado Decreto 2913/1973, do 26 de outubro, así como as normas ou regulamentos que as desenvolven, e o Regulamento de redes e acometidas de combustibles gasosos aprobado pola orde do Ministerio de Industria do 18 de novembro de 1974.</p>
<p>Terceiro.-Á vista das alegacións presentadas, da contestación a estas por parte da empresa Gas Galicia, SDG, S.A. e o resto da documentación que consta no expediente, queda de manifesto que:</p>
<p>1. En canto á solicitude presentada por Francisco Tourís Rego, a empresa Gas Galicia, SDG, S.A. debe corrixi-lo erro padecido e telo en conta á hora de valora-las indemnizacións polos danos que se ocasionen.</p>
<p>2. Non poden ser aceptadas as variantes propostas por Manuel Santorum Oubiña. En canto á primeira, non se pode aproxima-lo trazado cara á estrada C-550 porque a Consellería de Obras Públicas non autoriza que as conduccións se instalen a menos de tres metros de distancia da aresta exterior de explanación. Nembargantes, a segunda proposta, aínda que si é viable tecnicamente, non pode levarse a cabo ó modifica-la afección do predio PO-VI-171, propiedade de José Conde Torrado, e necesita-la súa conformidade. Por tanto, Gas Galicia, SDG, S.A. deberá traslada-la conducción o máis preto posible da linde do predio do alegante, xunto ó regato que parece existir entre os predios.</p>
<p>Cuarto.-Gas Galicia, SDG, S.A. procederá igualmente a realiza-los cruzamentos e afeccións a organismos públicos de acordo cos condicionados e informes realizados ou, de se-lo caso, pendentes de realizar.</p>
<p>Por todo o anterior, debe accederse ó solicitado pola empresa Gas Galicia, SDG, S.A. e, por conseguinte, proceder a aproba-lo proxecto de execución de referencia nos tramos reflectidos no punto segundo dos antecedentes, correspondentes ós termos municipais de Vilagarcía de Arousa, Vilanova de Arousa e Cambados.</p>
<p>Vistos os preceptos legais citados e os demais de pertinente e xeral aplicación, esta dirección xeral</p>
<p>RESOLVE:</p>
<p>Outorgarlle a Gas Galicia, SDG, S.A. a autorización administrativa e a aprobación do proxecto de execución das instalacións que se recollen no ramal a Vilanova de Arousa e Cambados, no tramo relacionado previamente, correspondente ós termos municipais de Vilagarcía de Arousa, Vilanova de Arousa e Cambados.</p>
<p>Declara-la utilidade pública das instalacións que se autorizan, para os efectos previstos no artigo 52 da Lei de expropiación forzosa.</p>
<p>Esta autorización administrativa outórgase de acordo coas condicións xerais previstas na Lei 34/1998, do 7 de outubro, o Decreto 2613/1973, do 26 de outubro e o Decreto 1775/1967, do 22 de xullo, e baixo as condicións especiais seguintes:</p>
<p>Primeira.-As instalacións deberán realizarse conforme as especificacións e planos do proxecto que se aproba.</p>
<p>Segunda.-Para introducir modificacións nas instalacións que afecten os datos básicos do proxecto, será necesaria a autorización da Dirección Xeral de Industria. Así mesmo, a Delegación Provincial de Industria e Comercio de Pontevedra poderá autoriza-las modificacións de detalle do proxecto que resulten procedentes, debendo comunicar a esta dirección xeral tódalas resolucións que dicte en aplicación da dita facultade.</p>
<p>Terceira.-En todo momento deberá cumprirse canto establece o Regulamento de redes e acometidas de combustibles gasosos, aprobado por orde do Ministerio de Industria do 18 de novembro de 1974, modificado polas ordes do Ministerio de Industria e Enerxía do 26 de outubro de 1983, 6 de xullo de 1984 e 9 de marzo de 1994, así como as instruccións técnicas complementarias ITC-MIG 5.2. canalizacións de transporte e distribución de gas de alta presión A e ITC-MIG 6.1. acometidas de gas en alta presión, aprobadas por Orde do 26 de outubro de 1983 e modificadas pola do 6 de xullo de 1984, normas UNE e demais normativas e directrices vixentes.</p>
<p>Cuarta.-Os materiais e instalacións eléctricas deberán cumpri-lo disposto no Regulamento electrotécnico de baixa tensión e as súas instruccións técnicas complementarias, así como a norma UNE 20.322-86: clasificación de localizacións con riscos de explosión debido á presencia de gases, vapores e néboas inflamables. A localización de canaliza</p>
<p>cións deberá realizarse segundo o establecido na norma UNE 60-302. as zonas de seguridade e coeficientes de cálculo estarán de acordo co establecido na norma UNE 60-305, debendo así mesmo establecerse dispositivos que limiten a presión nas canalizacións ós valores máximos de servicio autorizados.</p>
<p>Quinta.-O prazo para a posta en marcha das instalacións será de seis meses contados a partir da data en que exista posibilidade legal de ocupación física dos predios afectados, podendo solicitar prórroga, en caso necesario, logo da oportuna xustificación.</p>
<p>Sexta.-A Delegación Provincial de Industria e Comercio de Pontevedra deberá realizar, durante as obras e unha vez rematadas estas, as comprobacións e probas que considere necesarias en relación co cumprimento das condicións xerais e específicas establecidas.</p>
<p>Sétima.-O peticionario manterá informada a Delegación Provincial de Industria e Comercio de Pontevedra de calquera incidencia que se poida producir durante a execución das obras e tamén das datas e fases previstas para a realización das probas e controis regulamentarios, todo isto con antelación suficiente, acreditando posteriormente ante a citada delegación provincial que os ensaios previstos foron realizados por entidades ou persoas legalmente facultadas e con resultado satisfactorio.</p>
<p>Ó remata-las obras, remitirase á dita delegación provincial o certificado final de dirección de obra, asinado por técnico competente, que acredite que as instalacións cumpren as condicións técnicas e prescricións regulamentarias que lle son de aplicación e que se axustan ó proxecto aprobado e/ou, se é o caso, ás modificacións autorizadas, achegando as actas e certificacións das probas e controis regulamentarios. A delegación provincial, logo de informe do técnico designado pola dita delegación estenderá, se procede, a acta de posta en marcha da instalación.</p>
<p>Oitava.-Os cruzamentos especiais ou outras afeccións a bens de dominio público realizaranse de conformidade cos condicionados técnicos impostos polos organismos afectados.</p>
<p>Novena.-O peticionario asegurará o mantemento e vixilancia correcta das instalacións durante a construcción e despois da súa posta en servicio, co fin de garantir que en todo momento se manterán as condicións regulamentarias de seguridade.</p>
<p>Décima.-Para a seguridade das instalacións a que se refire a presente autorización establécense as seguintes afeccións en relación cos elementos que se mencionan:</p>
<p>Unha.-Expropiación forzosa dos terreos sobre os que se contruirán as instalacións fixas en superficie.</p>
<p>Dúas.-Para as canalizacións:</p>
<p>A) Imposición de servidume permanente de paso de gas ó longo do trazado da conducción, cun largo</p>
<p>de dous (2) metros, un (1) a cada lado do eixe, por onde discorrerá soterrado o encanamento ou encanamentos que se requiran para a conducción do gas. Esta servidume que se establece estará suxeita ás seguintes limitacións ó dominio:</p>
<p>1. Prohibición de efectuar traballos de arada ou similares a unha profundidade superior a cincuenta (50) centímetros, así como de plantar árbores ou arbustos a unha distancia inferior a dous (2) metros contados a partir do eixe do encanamento.</p>
<p>2. Prohibición de realizar calquera tipo de obras, construcción, edificación ou efectuar algún acto que puidese danar ou perturba-lo bo funcionamento das instalacións, a unha distancia inferior a cinco (5) metros do eixe do trazado, a un e outro lado deste. Esta distancia poderá reducirse sempre que se solicite expresamente e se cumpran as condicións que, en cada caso, fixe o órgano competente da Administración.</p>
<p>3. Libre acceso do persoal e equipos necesarios para poder manter, reparar ou renova-las instalacións, con pagamento, se é o caso, dos danos que se ocasionen.</p>
<p>4. Posibilidade de instala-los fitos de sinalización ou delimitación e os tubos de ventilación, así como de realiza-las obras superficiais ou subterráneas que sexan necesarias para a execución ou funcionamento das instalacións.</p>
<p>B) Ocupación temporal, coma necesidade derivada da execución das obras, da zona que se reflicte para cada predio nos planos parcelarios de expropiación. Nesta zona farase desaparecer, temporalmente, todo obstáculo e realizaranse as obras necesarias para o tendido e instalación da canalización e elementos anexos, executando os traballos ou operacións precisas para os ditos fins.</p>
<p>Tres.-Para o paso dos cables de conexión e elementos dispersores de protección catódica:</p>
<p>A) Imposición de servidume permanente de paso nunha franxa de terreo dun metro de largo, por onde discorrerán soterrados os cables de conexión. Para os leitos dispersores da protección catódica, a franxa de terreo, onde se establece a imposición de servidume permanente de paso, terá como largo, o correspondente ó da instalación máis un metro a cada lado. Estas franxas estarán suxeitas ás seguintes limitacións:</p>
<p>1. Prohibición de efectuar traballos de arada ou similares a unha profundidade superior a cincuenta centímetros, a plantar árbores ou arbustos e realizar calquera tipo de obras, construcción ou edificación a unha distancia inferior a 1,5 m, a cada lado do cable de conexión ou do límite da instalación soterrada dos leitos dispersores, podendo exerce-lo dereito a cortar ou arrinca-las árbores ou arbustos que houbera a distancia inferior á indicada.</p>
<p>2. Libre acceso do persoal e elementos necesarios para poder vixiar, manter, reparar ou renova-las instalacións, con pagamento, de se-lo caso, dos danos que se ocasionen.</p>
<p>B) Ocupación temporal, como necesidade derivada da execución das obras, da zona que se reflicte para cada predio nos planos parcelarios de expropiación, e na que se poderá facer desaparecer todo obstáculo, así como realiza-las obras necesarias para o tendido e montaxe das instalacións e elementos anexos, executando as obras ou operacións precisas para os ditos fins.</p>
<p>Catro.-Para as liñas eléctricas de media tensión:</p>
<p>A) Servidume permanente de paso nunha franxa de terreo dun (1) metro a cada lado do eixe da liña e en todo o seu trazado, que implicará:</p>
<p>1. Libre acceso do persoal e elementos dispersores para poder vixiar, manter, reparar ou renova-las instalacións, con pagamento, se é o caso, dos danos que se ocasionen.</p>
<p>B) Servidume permanente de voo nunha franxa de 15 metros centrada co eixe da liña, na que se establecen:</p>
<p>1. Prohibición de levantar edificacións ou construccións de calquera tipo, nin efectuar algún acto que poida dana-lo bo funcionamento da liña, a unha distancia inferior a 7,5 m do eixe da liña de postes do tendido.</p>
<p>2. Prohibición de plantar árbores cunha altura máxima superior a 4 m a unha distancia inferior a 3 m do eixe da liña de postes do tendido.</p>
<p>C) Ocupación temporal da superficie que se determina para cada liña nos planos parcelarios, para realiza-las obras necesarias.</p>
<p>O proxecto inclúe planos parcelarios e a relación concreta e individualizada de bens e dereitos afectados.</p>
<p>Décimo primeira.-A compañía operadora deberá ter un programa de vixilancia, inspección e control para observa-las condicións en que se atopan as canalizacións, debendo manter unha central de avisos atendida permanentemente e dispor dun plan de urxencia escrito que describa a organización e actuación de medios humanos e materiais propios nas situacións de urxencia. Así mesmo, deberá facilitarlles ós servicios de bombeiros, concello e organismos con competencias en materia de protección civil, copia dos planos de situación das canalizacións e características destas. Esta documentación será copia da que debe ter actualizada en arquivo a compañía operadora durante o período de explotación, de acordo co establecido no Regulamento de redes e acometidas de combustibles gasosos e demais disposicións complementarias e modificadoras.</p>
<p>Décimo segunda.-A autorización outórgase sen prexuízo de terceiros e independentemente das autorizacións, licencias de competencia doutros organismos ou entidades públicas, necesarios para realiza-las instalacións aprobadas.</p>
<p>Décimo terceira.-A Administración reserva para si o dereito a deixar sen efecto a presente autorización polas causas sinaladas polo artigo 34 do Decreto 1775/1967, do 20 de xullo, por incumprimento das condicións estipuladas, pola facilitación de datos inexactos, pola extinción da concesión da que dimana ou por calquera outra causa excepcional que o xustifique.</p>
<p>Contra a presente resolución, que non pon fin á vía administrativa, poderá interporse, de se-lo caso, recurso de alzada ante o conselleiro de Industria e Comercio, no prazo dun mes contado desde o día seguinte ó da publicación.</p>
<p>Santiago de Compostela, 8 de novembro de 1999.</p>
<p>Ramón Ordás Badía</p>
<p>Director xeral de Industria</p>

