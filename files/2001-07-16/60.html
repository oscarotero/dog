---
date: '2001-07-16'
id: B8CA
page: 9
number: 137
agency: CONCELLO DA CORUÑA
section: VI. ANUNCIOS
title: Anuncio (MPG 2/2001).
range: Anuncio
url: 'https://www.xunta.gal/dog/Publicados/2001/20010716/AnuncioB8CA_gl.html'
---
<p>O Concello da Coruña, en sesión do día 9 xullo de 2001, adoptou, entre outros, o seguinte acordo:</p>
<p>Único: aprobar incialmente a modificación puntual do PXOM no que respecta á ordenanza reguladora de usos e tipoloxías da norma zonal número 11, a que quedará redactada como segue:</p>
<p>Artigo 7.2.11 Norma zonal 11. Equipamentos.</p>
<p>1. Ámbito.</p>
<p>Comprende as áreas delimitadas e grafadas no plano nº 5 de clasificación, cualificación e regulación do solo e da edificación no solo urbano e de núcleo rural. Rede viaria e aliñación coa trama de equipamentos, que se corresponden coas instalacións dalgún dos usos e equipamento regulados no título V e así cualificados no plan xeral, tanto sexan de carácter público como privado.</p>
<p>2. Uso e tipoloxía característicos.</p>
<p>En tódolos casos o uso característico é o de equipamento e a tipoloxía edificatoria responde á específica da actividade desenvolvida, ben con características de edificación aberta ou pechada.</p>
<p>3. Obras admitidas.</p>
<p>Admítense tódalas incluídas nos artigos 1.4.8, 1.4.9 e 1.4.10 do título I.</p>
<p>4. Condicións da edificación.</p>
<p>Regularanse polas condicións da norma zonal no que estea incluído o equipamento, e pola normativa específica e sectorial do tipo de equipamento ó que corresponda a actividade desenvolvida.</p>
<p>a) Para determina-la edificabilidade correspondente ás parcelas, distínguense dúas situacións:</p>
<p>a.1) Parcelas aínda non edificadas:</p>
<p>A súa edificabilidade será determinada pola aplicación dos seguintes parámetros:</p>
<p>-As parcelas de equipamento incluídas dentro da norma zonal 2 terán unha edificabilidade máxima de 1,5 m/m e de ordenación de volume mediante un estudio de detalle.</p>
<p>-As parcelas de equipamento incluídas dentro da norma zonal 4 de colonias protexidas, 5 de edificación en vivenda unifamiliar ou 6, solo urbano de núcleos, regularanse polas condicións da norma zonal 3, de edificación aberta, con limitación de altura máxima a catro (4) plantas e edificabilidade máxima dun (1) m/m.</p>
<p>a.2) Parcelas edificadas:</p>
<p>Con carácter xeral, manterase a edificabilidade existente no momento de entrada en vigor do PXOM. Non obstante, no caso de parcelas edificadas no que a edificabilidade real non alcance as permitidas no punto a.1) anterior, aplicaranse estas.</p>
<p>a.3) Condicións das obras de ampliación.</p>
<p>Excepto das incluídas en normas zonais 4 e 5, os edificios existentes cualificados como equipamentos, poderán amplia-las súas instalacións cunha edificabilidade que pode alcanzar un máximo do vinte por cento (20%) por enriba da existente, sempre que este incremento se destine ó devandito uso, se xustifique polas necesidades da súa actividade ou pola súa lexislación específica e se tramite mediante un estudio de detalle que deberá garantir que no se ocasionan prexuízos nin se altera a ordenación dos predios contiguos.</p>
<p>Nos casos de edificios ou parcelas catalogadas teranse en conta as limitacións impostas polo nivel de protección a que estean sometidas.</p>
<p>Deberase cumpri-las normas de uso do título V e as xerais da edificación do título VI destas normas, coas limitacións que se establecen de seguido:</p>
<p>b) Parcela mínima.</p>
<p>Para efectos de parcelamento, reparcelamento, agregacións e segregacións, establécense as seguintes dimensións de parcela mínima:</p>
<p>En solo urbano ou planeamentos de desenvolvemento de solo urbano, considerarase parcela mínima a de 500 (quiñentos) metros cadrados, salvo indicación en contra da normativa sectorial específica.</p>
<p>En solo urbanizable, cando os plans parciais remitan esta norma zonal as superficies son as sinaladas no anexo ó Regulamento de planeamento vixente, normativa sectorial específica o título V do plan xeral, e no seu defecto, a de mil (1.000) metros cadrados.</p>
<p>Non se autorizan parcelamentos nin segregacións por debaixo de parcela mínima establecida.</p>
<p>c) Altura de pisos.</p>
<p>A altura mínima de pisos será como mínimo a establecida nas normas xerais.</p>
<p>d) Equipamentos de continxencia.</p>
<p>Nas parcelas cualificadas como de equipamento de continxencia (identificado nos planos con o código XX), para a substitución por outro alternativo de equipamento existente, entendendo como tal a última actividade nela desenvolvida, requirirase informe previo favorable do organismo competente en tanto a súa falta ou da maior necesidade o uso proposto na súa substitución en función das demandas do ámbito de implantación no que se encontre.</p>
<p>Esta substitución de usos non poderá realizarse nos restanes equipamentos por considerarse necesario o mantemento dos usos existentes.</p>
<p>O que se fai público para xeral coñecemento, con fin de que á vista do expediente poidan formularse as alegacións que se consideren pertinentes, durante o prazo dun mes, contado a partir do día seguinte ó da publicación deste anuncio no Diario Oficial de Galicia. O expediente pode consultarse no Servicio de Urbanismo, oficina de planeamento, sito na Avenida da Mariña, 18, en horario laboral de 11 a 13 horas, de luns a venres.</p>
<p>A Coruña, 9 de xullo de 2001.</p>
<p>Salvador Fernández Moreda</p>
<p>Concelleiro de Urbanismo</p>

