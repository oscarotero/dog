---
date: '2015-05-11'
id: CA02-070515-0007
page: 18524
number: 87
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  DECRETO 71/2015, do 7 de maio, polo que se declara en concreto a utilidade
  pública e se dispón a urxente ocupación dos bens e dereitos afectados polo
  proxecto de construción da obra variante de Aradas en Santiago de Compostela
  (clave AC/10/020.01).
range: Decreto
url: >-
  https://www.xunta.gal/dog/Publicados/2015/20150511/AnuncioCA02-070515-0007_gl.html
---
<p>Antecedentes:</p>
    <p>O 13 de agosto de 2003 publicouse no <em>Diario Oficial de Galicia</em> (núm. 156) a Resolución do 4 de agosto de 2003, da Dirección Xeral de Obras Públicas, pola que se fai público o acordo do Consello da Xunta de Galicia polo que se aproba definitivamente o plan denominado Plan sectorial da rede viaria de Santiago de Compostela, Ames e Teo como plan sectorial de incidencia supramunicipal para os efectos previstos na Lei 10/1995, do 23 de novembro, de ordenación do territorio de Galicia.</p>
    <p>Máis tarde, o pasado 30 de setembro de 2011 publicouse no <em>Diario Oficial de Galicia</em> (núm. 188) a Resolución do 21 de setembro de 2011, da entón Dirección Xeral de Infraestruturas, pola que se sometía ao trámite de información pública o proxecto de trazado e impacto ambiental da obra variante de Aradas en Santiago de Compostela, clave AC/10/020.01, así como a relación individual de bens, dereitos e propietarios afectados polo proxecto referenciado.</p>
    <p>O 3 de outubro de 2012 publicouse no <em>Diario Oficial de Galicia</em> (núm. 189) a Resolución do 19 de setembro de 2012 pola que se facía pública a declaración de impacto ambiental, formulada pola Secretaría Xeral de Calidade e Avaliación Ambiental o 20 de xullo de 2012, relativa ao proxecto de trazado e impacto ambiental da obra variante de Aradas, no concello de Santiago de Compostela (A Coruña).</p>
    <p>Posteriormente, e tras a análise das alegacións presentadas, o 15 de marzo de 2013, publícase no <em>Diario Oficial de Galicia </em>(núm. 53) o anuncio do 25 de febreiro de 2013 polo que se fai pública a resolución pola que se aproba o expediente de información pública e definitivamente o referenciado proxecto de trazado.</p>
    <p>O mencionado proxecto ten por obxecto a definición dun trazado para a nova vía que conecte o polígono industrial do Tambre coas estradas CP-0701 e CP-7804, mellorando deste xeito a saída desde o polígono cara ao oeste a través da nova variante, e coa menor afección posible ao medio natural e as poboacións do contorno. </p>
    <p>A xustificación da urxencia de ocupación dos bens e dereitos precisos para a execución desta actuación vén motivada pola necesidade de evitar que o tráfico xerado e atraído fundamentalmente polo polígono, que teña a súa orixe ou destino cara ao oeste de Santiago de Compostela, se vexa na obriga de retroceder e atravesar o centro da cidade.</p>
    <p>Así mesmo, esta nova vía servirá para mellorar a conexión do tráfico procedente das comarcas de Bergantiños e Xallas coa rede de estradas de Santiago de Compostela, evitando a necesidade de que deban circular polo centro da cidade.</p>
    <p>Estas circunstancias obrigan a unha inmediata actuación dos poderes públicos para facer fronte aos problemas de seguridade viaria. De aí a necesidade de proceder de forma inmediata á execución do proxecto de referencia e, consecuentemente, a unha urxente ocupación dos bens e dereitos necesarios, os cales aparecen recollidos e valorados no citado proxecto.</p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Segundo o número 5 do artigo 22 da Lei 8/2013, do 28 de xuño, de estradas de Galicia, a aprobación definitiva dos anteproxectos, proxectos de trazado ou proxectos de construción implica a declaración de utilidade pública, da necesidade de ocupación dos bens e de adquisición dos dereitos necesarios para a execución das obras, os depósitos dos materiais sobrantes e os préstamos necesarios para executalas, sempre que veñan previstos no seu proxecto, así como para a traza de planta do proxecto e as modificacións deste que, de ser o caso, se puideren aprobar posteriormente, e da urxencia da ocupación, todo iso para os efectos de expropiación, ocupación temporal ou imposición ou modificación de servidumes.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954 de expropiación forzosa.</p>
    <p>Na súa virtude, por proposta da conselleira de Medio Ambiente, Territorio e Infraestruturas e logo da deliberación do Consello da Xunta de Galicia, na súa reunión do día sete de maio de dous mil quince,</p>
    <h2>DISPOÑO:</h2>
    <p>Artigo único</p>
    <p>Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción da obra variante de Aradas en Santiago de Compostela, de clave AC/10/020.01.</p>
    <p>Santiago de Compostela, sete de maio dous mil quince</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Medio Ambiente, Territorio e Infraestruturas</p>

