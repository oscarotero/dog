---
date: '2019-05-14'
id: G0424-170419-0003
page: 23325
number: 91
agency: 'Consellería de Economía, Emprego e Industria'
section: VI. Anuncios. a) Administración autonómica.
title: >-
  RESOLUCIÓN do 11 de abril de 2019, da Dirección Xeral de Enerxía e Minas, pola
  que se somete a información pública a solicitude de declaración de utilidade
  pública, en concreto, e a necesidade de urxente ocupación, das instalacións do
  proxecto do Parque Eólico Picato, nos concellos de Guntín e Lugo, e promovido
  por Gas Natural Fenosa Renovables, S.L. (expediente LU-11/116-EOL).
range: Resolución
url: >-
  https://www.xunta.gal/dog/Publicados/2019/20190514/AnuncioG0424-170419-0003_gl.html
---
<p>Primeiro. Mediante Resolución do 29 de xaneiro de 2007, da Consellería de Innovación e Industria, publicouse a relación de solicitudes de autorización para a instalación de parques eólicos admitidas a trámite ao abeiro da Orde do 22 de maio de 2006. Na dita resolución inclúese o Parque Eólico Picato cunha potencia de 42 MW e iníciase a súa tramitación.</p>
    <p>Segundo. Con data do 6.3.2007 Gas Natural Fenosa Renovables, S.L. (inicialmente Enel Unión Fenosa Renovables, S.A.) solicitou a autorización administrativa, aprobación do proxecto de execución, aprobación do proxecto sectorial de incidencia supramunicipal o recoñecemento da condición de instalación acollida ao réxime especial, segundo o Real decreto 436/2004, e a inscrición no Rexistro de Instalacións de Réxime Especial. </p>
    <p>Terceiro. Mediante Resolución do 17 de febreiro de 2010, da Xefatura Territorial de Lugo da Consellería de Economía, Emprego e Industria, someteuse á información publica a solicitude de autorización administrativa, o estudo de impacto ambiental, a aprobación do proxecto de execución e o proxecto sectorial de incidencia supramunicipal (<em>Diario Oficial de Galicia</em> do 3 de marzo).</p>
    <p>Cuarto. Con data do 13.11.2017, a promotora solicitou a tramitación do expediente do parque eólico conforme a disposición transitoria terceira da Lei 5/2017, do 19 de outubro, de fomento da implantación de iniciativas empresariais en Galicia.</p>
    <p>Quinto. Con data do 15.2.2018, o Consello da Xunta de Galicia declarou de interese especial o proxecto do parque eólico, o que ten como efectos a tramitación de forma prioritaria, con carácter de urxencia e a redución á metade dos prazos necesarios na instrución do procedemento.</p>
    <p>Sexto. Con data do 12.3.2018, a promotora solicitou unha modificación do parque eólico achegando a correspondente documentación técnica.</p>
    <p>Sétimo. Con data do 21.12.2018, a Dirección Xeral de Calidade Ambiental e Cambio Climático formulou a declaración de impacto ambiental relativa á modificación do parque eólico recollida no punto sexto. </p>
    <p>Oitavo. Con data do 15.03.2019 a promotora solicitou a declaración de utilidade pública e achegou o 4.4.2019 a relación de bens e dereitos afectados do proxecto do parque eólico modificado do punto sexto.</p>
    <p>En cumprimento do disposto na Lei 24/2013, do 26 de decembro, do sector eléctrico; no Real decreto 1955/2000, do 1 de decembro, polo que se regulan as actividades de transporte, distribución, comercialización, subministración e procedementos de autorización de instalacións de enerxía, e na Lei 8/2009, do 22 de decembro, pola que se regula o aproveitamento eólico en Galicia e se crean o canon eólico e o Fondo de Compensación Ambiental (modificada pola Lei 5/2017, do 19 de outubro, de fomento da implantación de iniciativas empresariais en Galicia), sométese á información pública a solicitude de declaración de utilidade pública, en concreto, e a necesidade de urxente ocupación que iso implica, presentada por Gas Natural Fenosa Renovables S.L., referida ao proxecto do Parque Eólico Picato, nos concellos de Guntín e Lugo (Lugo).</p>
    <p>A declaración de utilidade pública levaría implícita, de acordo co artigo 56 da Lei 24/2013, do 26 de decembro, do sector eléctrico, a necesidade da urxente ocupación para os efectos da expropiación forzosa dos bens e dereitos afectados necesarios para o establecemento destas instalacións.</p>
    <p>A relación concreta e individualizada dos propietarios, bens e dereitos afectados, figura no anexo que se insire nesta resolución.</p>
    <p>O que se fai público para o coñecemento xeral dos propietarios dos predios que figuran na relación anexa a esta resolución, así como das persoas que, sendo titulares de dereitos reais ou intereses económicos sobre os bens afectados, fosen omitidas, para que poidan examinar o expediente relativo á solicitude de declaración de utilidade pública, en concreto, do parque eólico na Dirección Xeral de Enerxía e Minas (Edificio Administrativo San Caetano, bloque 5, 4º andar, 15781 Santiago de Compostela), na Xefatura Territorial da Consellería de Economía, Emprego e Industria de Lugo (rolda da Muralla, nº 70, 27071 Lugo) e no seguinte enlace da web da Consellería de Economía, Emprego e Industria: http://ceei.xunta.gal/transparencia/informacion-publica/en-tramitacion, na epígrafe de instalacións de xeración, así como nos taboleiros de anuncios dos concellos de Guntín e Lugo, e presentar as súas alegacións, no prazo de quince (15) días a partir do día seguinte ao da última publicación desta resolución. </p>
    <p>Santiago de Compostela, 11 de abril de 2019</p>
    <footer><p>Ángel Bernardo Tahoces<br>Director xeral de Enerxía e Minas</p></footer>

