---
date: '2021-10-14'
id: G0003-051021-0001
page: 50357
number: 198
agency: Servizo Galego de Saúde
section: III. Outras disposicións.
title: >-
  RESOLUCIÓN do 29 de setembro de 2021 pola que se dá publicidade da encomenda á
  Axencia Galega para a Xestión do Coñecemento en Saúde (ACIS) para a xestión
  das actividades derivadas da formación das persoas coidadoras de pacientes con
  enfermidades neurodexenerativas.
range: Resolución
url: >-
  https://www.xunta.gal/dog/Publicados/2021/20211014/AnuncioG0003-051021-0001_gl.html
---
<p>De conformidade co previsto no artigo 9 da Lei 16/2010, do 17 de decembro, de organización e funcionamento da Administración xeral e do sector público autonómico de Galicia, dáse publicidade da Resolución do Servizo Galego de Saúde, de data 24 de setembro de 2021, pola que se encomenda á Axencia Galega para a Xestión do Coñecemento en Saúde (ACIS) a xestión de actividades formativas. </p>
    <p>– Actividades:</p>
    <p>a) A programación, a planificación e a xestión das actividades formativas propostas polo Servizo Galego de Saúde, dentro dos límites orzamentarios establecidos.</p>
    <p>b) A resolución das incidencias que poidan xurdir nos accesos á plataforma de contidos e recursos técnicos.</p>
    <p>A ACIS, no desenvolvemento da actividade encomendada, seguirá as directrices e instrucións da Consellería de Sanidade e do Servizo Galego de Saúde, aos cales lles corresponden os poderes de verificación e control da encomenda.</p>
    <p>– Natureza e alcance da xestión encomendada: a encomenda ten natureza de encarga a medio propio, de acordo co disposto nos artigos 47 e seguintes da Lei 16/2010, do 17 de decembro, e no artigo 13 da Lei 14/2013, do 26 de decembro, de racionalización do sector público autonómico. Tal condición de medio propio vén recollida no artigo 5 do Decreto 112/2015, do 31 de xullo, polo que se crea a Axencia Galega para a Xestión do Coñecemento en Saúde e se aproban os seus estatutos.</p>
    <p>– Prazo de vixencia: desde a súa publicación no <em>Diario Oficial de Galicia </em>e ata o día 31 de decembro de 2021.</p>
    <p>Santiago de Compostela, 29 de setembro de 2021</p>
    <footer><p>Julio García Comesaña<br>Presidente do Servizo Galego de Saúde</p></footer>

