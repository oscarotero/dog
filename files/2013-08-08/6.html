---
date: '2013-08-08'
id: G0164-010813-0002
page: 32063
number: 151
agency: 'Consellería de Cultura, Educación e Ordenación Universitaria'
section: III. Outras disposicións.
title: >-
  ORDE do 30 de xullo de 2013 pola que se modifican as unidades e os postos de
  traballo docentes dos centros públicos dependentes desta consellería nos
  niveis de educación infantil, educación primaria e educación especial.
range: Orde
url: >-
  https://www.xunta.gal/dog/Publicados/2013/20130808/AnuncioG0164-010813-0002_gl.html
---
<p>A Orde do 12 de agosto de 2010, publicada no Diario Oficial de Galicia do 23 de agosto, estableceu o número de unidades e os postos de traballo docentes dos centros públicos dependentes desta consellería nos niveis de educación infantil, educación primaria e educación especial. Esta orde foi modificada polas do 29 de xullo de 2011, publicada no DOG do 9 de agosto, e a do 20 de xullo de 2012, DOG do 3 de agosto, que revisaron a oferta dalgúns centros para adaptala ás exixencias dos seus cadros de persoal.</p>
    <p>Na actualidade é necesario revisar a oferta de unidades dalgúns centros, para adaptala ás necesidades efectivas da poboación escolar e a uns cadros de persoal que incidan na efectiva organización dos centros e na consecución dos seus obxectivos pedagóxicos de forma óptima.</p>
    <p>De conformidade co Decreto 4/2013, do 10 de xaneiro, que establece a estrutura orgánica da Consellería de Cultura, Educación e Ordenación Universitaria, e determina a competencia desta en materia de creación, supresión, transformación, clasificación, autorización e organización dos centros escolares, por proposta da Dirección Xeral de Centros e Recursos Humanos,</p>
    <h2>DISPOÑO:</h2>
    <p>Artigo 1. Modificación de unidades e postos de traballo</p>
    <p>Modifícanse as unidades e os postos de traballo docentes dos seguintes centros educativos:</p>
    <p>– Escolas infantís, colexios de educación primaria, colexios de educación infantil e primaria e centros públicos integrados que se detallan no anexo I.</p>
    <p>– Colexios rurais agrupados que se detallan no anexo II.</p>
    <p>Artigo 2. Supresión de centros</p>
    <p>Suprímense os centros que se relacionan no anexo III desta orde.</p>
    <p>Artigo 3. Persoal docente</p>
    <p>1. Aos centros que como consecuencia das modificacións que se sinalan no artigo primeiro incrementen o número de postos de traballo, aplicaráselles o establecido na Orde do 30 de marzo de 1992 pola que se regula a mobilidade das funcionarias e dos funcionarios pertencentes ao corpo de mestras/es nos propios centros por incremento de postos de traballo.</p>
    <p>Estes novos postos poderanse solicitar polo profesorado con destino definitivo no centro que conte coa oportuna habilitación e accedese a este por concursos anteriores ao convocado no curso 1990/91, sempre que non acadase novo posto de traballo nel como consecuencia doutros procesos de adscrición ou de mobilidade no propio centro. Non obstante, poderaos solicitar o profesorado que, estando en posesión da correspondente habilitación, estea adscrito a postos de traballo que se vexan afectados por diminución nun número máximo igual á redución de postos.</p>
    <p>2. Así mesmo, aplicarase o Decreto 140/2006, do 31 de agosto, polo que se determinan os criterios de perda do destino definitivo polas funcionarias e funcionarios docentes que prestan servizos nos centros educativos que imparten ensinanzas distintas das universitarias e o cómputo da antigüidade no centro en función das causas de acceso a el.</p>
    <p>3. Os procesos de mobilidade regulados na Orde do 30 de marzo de 1992 que se produzan como consecuencia desta orde, desenvolveranse durante o mes de setembro de 2013 e terán efectos do día 1 do mesmo mes.</p>
    <p>Disposición derradeira única</p>
    <p>Esta orde entrará en vigor o día seguinte ao da súa publicación no Diario Oficial de Galicia.</p>
    <p>Santiago de Compostela, 30 de xullo de 2013</p>
    <footer><p>Jesús Vázquez Abad<br>Conselleiro de Cultura, Educación e Ordenación Universitaria</p></footer>

