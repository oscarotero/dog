---
date: '2013-08-08'
id: G0165-010813-0011
page: 32127
number: 151
agency: Consellería do Medio Rural e do Mar
section: VI. Anuncios. a) Administración autonómica.
title: >-
  RESOLUCIÓN do 30 de xullo de 2013, da Secretaría Xeral Técnica da Consellería
  do Medio Rural e do Mar, pola que se fai público o proxecto sectorial de
  incidencia supramunicipal do parque de tecnoloxía alimentaria de Mougás-Oia
  (Pontevedra), promovido por Insuíña.
range: Resolución
url: >-
  https://www.xunta.gal/dog/Publicados/2013/20130808/AnuncioG0165-010813-0011_gl.html
---
<p>En cumprimento do disposto no artigo 13.5 do Decreto 80/2000, do 23 de marzo, polo que se regulan os plans e proxectos sectoriais de incidencia supramunicipal, esta secretaría xeral técnica acordou facer público no Diario Oficial de Galicia o contido normativo do proxecto sectorial de incidencia supramunicipal do parque de tecnoloxía alimentaria de Mougás-Oia (Pontevedra), aprobado polo Consello da Xunta o 30 de xullo de 2009, cuxa parte dispositiva é o seguinte texto literal:</p>
    <p>«1. Aprobar o proxecto sectorial de incidencia supramunicial do parque de tecnoloxía alimentaria de Mougás, Oia-Pontevedra, documento refundido de acordo co Plan galego de acuicultura e informe previo á aprobación definitiva do 21.7.2009. Xullo 2009 promovido por Insuíña, S.L., para os efectos previstos na Lei 10/1995, do 23 de novembro, de ordenación do territorio de Galicia».</p>
    <p>De conformidade co artigo 4 da Lei 10/1995, modificada pola disposición adicional 2ª da Lei 6/2007, do 11 de maio, de medidas urxentes en materia de ordenación do territorio e do litoral de Galicia, publícanse como anexo a esta resolución as disposicións normativas do proxecto sectorial denominado «parque de tecnoloxía alimentaria de Mougás-Oia (Pontevedra)» e acórdase a publicación na páxina web da consellería do texto completo do antedito proxecto na seguinte ligazón:</p>
    <p>http://www.medioruralemar.xunta.es/nc/institucional/normativa/mar/acuicultura/?j=1 </p>
    <p>Santiago de Compostela, 30 de xullo de 2013</p>
    <footer><p>Francisco José Vidal-Pardo Pardo <br>Secretario xeral técnico da Consellería do Medio Rural e do Mar</p></footer>
    <h2>ANEXO<br>Disposicións normativas do proxecto sectorial do parque de tecnoloxía<br>alimentaria de Mougás-Oia (Pontevedra)</h2>
    <p>– Execución por fases.</p>
    <p>A ampliación, da que é obxecto o presente proxecto, dividiuse en dúas fases:</p>
    <p>– Fase I: implicaría a adquisición inmediata de 4.368 m2 de terreo co fin de adscribir proporcionalmente os terreos de parcela bruta á edificación existente. A situación e contía de terreo que se adquiriría descríbese no correspondente plan do presente proxecto.</p>
    <p>– Fase II: implicaría a construción das instalacións con adquisicións de terreo adicionais ás conseguidas na fase I; tanto a alimentación con auga de mar coma o drenaxe da auga das piscinas realizaríase a través da captación e da evacuación, respectivamente, xa existentes na actualidade, cumprindo co requirimento do plan sectorial de que cada parque conte cunha única captación e evacuación. Esta segunda fase organizouse con base en criterios de minimización de impactos visuais e ambientais, integración na contorna e adecuada conexión co funcionamento das instalacións actuais.</p>
    <p>– Adaptación por analoxía aos parámetros do artigo 42 da Lei 9/2002 e a súa modificación pola Lei 15/2004,</p>
    <p>Xustificación do acceso rodado público adecuado á implantación e resolución do abastecemento de auga, a evacuación e tratamento de augas residuais, a subministración de enerxía eléctrica, a recolleita, tratamento, eliminación e depuración de toda clase de residuos, por medios individuais ou mediante conexión ás redes existentes, e á previsión de aparcadoiros suficientes; se é o caso, medidas previstas para corrixir as repercusións que produza a implantación na capacidade e funcionalidade das redes de servizos e infraestruturas existentes e custo estimado para a implantación ou reforzo destes servizos (art. 42.1.a).</p>
    <p>– Acceso viario.</p>
    <p>O ámbito da actuación conta cun acceso rodado desde a estrada autonómica PO-552, que está sinalado no planeamento municipal, e foi suficiente durante todos estes anos, xa que o tráfico comercial xerado pola planta actual é dun vehículo pesado de media ao día e o será igualmente para a ampliación que aumentase a dous vehículos pesados día, fronte a unha IMD próxima a 250 vehículos pesados da estrada en que se entronca o acceso, polo que se incorporarán de 1 a 2 vehículos pesados/día que representan o 0,80 % da IMD de vehículos pesados da estrada PO-552.</p>
    <p>– Abastecemento de auga.</p>
    <p>As instalacións actuais abastécense de captacións subterráneas, con caudal suficiente para a subministración de auga dos servizos hixiénicos dos 50 postos de traballo previstos.</p>
    <p>– Saneamento.</p>
    <p>a) Residuais.</p>
    <p>Para o tratamento das augas residuais producidas construirase una pequena depuradora enterrada das seguintes características:</p>
    <p>Tratamento mediante decantador-dixestor con filtro biolóxico, cunha o capacidade de 15 m3, diámetro de 2 m, e unha lonxitude de 5,25 m.</p>
    <p>O decantador-dixestor realiza a sedimentación primaria e a dixestión de lodos. O filtro biolóxico é a zona onde ten lugar o tratamento de oxidación biolóxica de materia orgánica, a partir de microorganismos e cun fornecemento de oxíxeno realizado mediante tiro natural ou extracción forzada segundo os casos. O filtro biolóxico componse dun material de recheo plástico de alto rendemento que proporciona unha maior efectividade no proceso e menores problemas de mantemento que o recheo mineral, instalándose unha arqueta sifónica previa ao equipo decantador dixestor.</p>
    <p>Anualmente, procederase ao baleiramento dos primeiros compartimentos nas súas tres cuartas partes e volverase a encher de auga. O terceiro compartimento limparase con auga a presión inxectada pola boca de aireación.</p>
    <p>b) Pluviais.</p>
    <p>Desde a zona edificada evacuaranse directamente ao mar repartidas en distintos puntos.</p>
    <p>– Subministración de enerxía eléctrica.</p>
    <p>As instalacións actuais dispoñen dunha rede con capacidade de subministración para 1.500 kW e, ademais, conta cunha planta de coxeración de 750 kW.</p>
    <p>Esta capacidade de subministración resulta suficiente para a ampliación prevista.</p>
    <p>– Residuos sólidos urbanos.</p>
    <p>O Concello de Oia dispón dun servizo de recolleita de residuos sólidos urbanos que funciona a diario e está integrado no Plan de xestión de Galicia, polo que os residuos son trasladados á ecoplanta de transferencia no Rosal e de alí á planta de Sogama en Cerceda.</p>
    <p>En consecuencia, non haberá ningún problema para a recolleita dos residuos sólidos urbanos que produza a actividade do parque.</p>
    <p>– Aparcadoiros.</p>
    <p>Dado o uso previsto, pola experiencia na explotación deste tipo de instalacións e a referencia do establecido na Lei 15/2004, de modificación da Lei 9/2002, establécese unha reserva de 1 praza por cada 200 m2 de edificación.</p>
    <p>Como a edificación prevista é de 16.662,86 m2, resultan necesarias 84 prazas, das cales 74 sitúanse en aparcadoiro específico e o resto na explanación de expedición, polo que se cumpre a reserva exixida.</p>
    <p>– Medidas correctoras (art. 42.1.b).</p>
    <p>Necesarias para minimizar a incidencia da actividade solicitada sobre o territorio, así como todas aquelas medidas, condicións ou limitacións tendentes a conseguir a menor ocupación territorial e a mellor protección da paisaxe, dos recursos produtivos e do medio natural, así como a preservación do patrimonio cultural e da singularidade e tipoloxía arquitectónica da zona.</p>
    <p>Estas medidas correctoras sinálanse no estudo de impacto ambiental e nas condicións que a seguir se establecen e así se recollen nas correspondentes ordenanzas, do presente proxecto.</p>
    <p>– Condicións de edificación (art. 42.1.c).</p>
    <p>• N° de plantas e altura: unha planta e 3,50 m de altura máxima medidos no centro de todas as fachadas, desde a rasante do terreo ao arranque inferior da vertente da cuberta.</p>
    <p>• Pechamentos e valados: serán preferentemente vexetais, sen que o realizado con material opaco de fábrica supere a altura de 1 m. En todo caso, débense realizar con materiais tradicionais do medio rural en que se localizan, sen que se permita o emprego de bloques de formigón ou doutros materiais de fábrica.</p>
    <p>• Características tipolóxicas, estéticas e construtivas:</p>
    <p>* Cubertas: formadas por planos continuos, sen crebas nas súas vertentes, con chapa galvanizada prelacada, poliéster etc. ou outro material xustificado pola calidade arquitectónica do proxecto.</p>
    <p>* Fachadas: de materiais xustificados pola calidade arquitectónica do proxecto, con cores e acabamentos que sexan acordes cos valores naturais e a paisaxe da contorna.</p>
    <p>* Estrutura: prefabricada metálica e/ou de formigón, que resulte fácilmente desmontable.</p>
    <p>– Condicións de posición e implantación (art. 42.1.d).</p>
    <p>• Recuamentos a lindeiros: mínimo 5 m.</p>
    <p>• Situación: lugar máis apropiado para conseguir a preservación das vistas panorámicas do mar, o mínimo impacto visual e de alteración da topografía, recorrendo a socalcos cando as explanacións resulten dunha largura superior a 60 m.</p>
    <p>– Conclusión.</p>
    <p>Da comparación da descrición xeral das obras e instalacións, con estes condicionantes, dedúcese que se adaptan a eles.</p>
    <p>– Resumo de características.</p>
    <p>• Superficie do ámbito: 57.000 m2 (todo incluído en solo rústico de protección de costas).</p>
    <p>• Superficie edificable en planta: 16.580,03 m2.</p>
    <p>• Superficie mínima de zona que se mantendrá inalterada, incluída no solo rústico de protección de costas: 19.153,46 m2 {33,60 &gt; 33,33 % mínimo a respectar).</p>
    <p>• Prazas de aparcadoiro: 90.</p>
    <p>– Proteccións e afeccións urbanísticas e ambientais e medidas de corrección e minimización de impactos.</p>
    <p>• Proteccións e afeccións urbanísticas.</p>
    <p>Os terreos do ámbito da actuación están clasificados polo planeamento vixente como solo rústico sen especial protección e nos 100 primeiros metros do D.P.M.T, de protección de costas, que por aplicación da Lei 9/2002, de ordenación urbanística e protección do medio rural de Galicia, modificada pola Lei 15/2004, o rústico sen especial protección cambia a protección de costas, ao quedar dentro da franxa de 200 m.</p>
    <p>• Proteccións ambientais.</p>
    <p>Non existen afeccións ambientais, por figuras de protección aplicables á zona.</p>
    <p>– Medidas de corrección e minimización de impactos.</p>
    <p>• Urbanísticas.</p>
    <p>As medidas de corrección e minimización da actuación urbanística sinálanse na memoria descritiva e nas ordenanzas do capítulo que regula detalladamente o uso pormenorizado.</p>
    <p>• Ambientais.</p>
    <p>As afecciones ambientais e a súa corrección e minimización descríbense e propóñense no estudo de impacto ambiental, que se inclúe como documento anexo ao presente proxecto sectorial e cuxa declaración foi formulada pola Dirección Xeral de Calidade e Avaliación Ambiental o 3 de abril de 2009, achegándose como anexo ao presente proxecto.</p>
    <p>É de destacar que, realizado o mapa de ruídos da zona (anexo nº 1), os producidos polas instalacións actuais e futuras se confunden cos xerados polo mar no seu estado normal de axitación e polo tráfico da estrada PO-552.</p>
    <p>– Incidencia arqueolóxica.</p>
    <p>Realizada a campaña intensiva de prospección arqueolóxica que se achega como anexo nº 2, non se atoparon motivos para establecer medidas de cautela.</p>
    <p>– Avaliación sobre o medio socioeconómico de Oia e ampliación da planta de acuicultura.</p>
    <p>Achégase como anexo nº 3 a avaliación sobre o medio socioeconómico de Oia da ampliación da planta de acuicultura, realizada en maio de 2005 por Sondaxe, cuxas conclusións son claramente favorables á ampliación da planta.</p>
    <p>– Xustificación do cumprimento das normas de aplicación directa contidas nos artigos 104 e 106 da Lei 9/2002, do 30 de decembro, de ordenación urbanística e protección do medio rural de Galicia e a súa modificación pola Lei 15/2004.</p>
    <p>– Artigo 104. Adaptación ao ambiente</p>
    <p>Coa ordenación proposta do ámbito do presente proxecto sectorial, a situación, área ou altura das construcións, muros e pechamentos e demais instalacións non limitan o campo visual para contemplar o mar desde a estrada.</p>
    <p>Coas condicións de edificación, de posición e de implantación tampouco se rompe a harmonía da paisaxe, ao resultar unha tipoloxía de construcións congruentes coas características da contorna, con cores que favorecen a integración nela e na paisaxe.</p>
    <p>Dado que na contorna non existen tipoloxías edificatorias similares ás que se proxectan, adoptouse un sistema construtivo a base de estrutura metálica lixeira, facilmente desmontable, recuberta de sandwich de chapa galvanizada, prelacada de cor verde, por consideralo o máis congruente coa contorna natural.</p>
    <p>Así pois, resáltase que todas as naves onde se sitúan as diferentes piscinas teñen o carácter de desmontables.</p>
    <p>Así mesmo, as edificacións de dúas plantas, unha destinada a edificio administrativo de 82 m2 por planta, outra ao grupo de coxeración de 25 m2, e as primeiras instalacións que se construíron a principios da década dos 90, cuxa licenza de apertura, concedida o 29 de outubro de 1993, xustifica que desde entón esas instalacións sexan as que hai que considerar como contorna inmediata e como integrantes da paisaxe.</p>
    <p>Para unha maior comprensión das obras proxectadas, inclúese un perfil lonxitudinal das explanacións sucesivas en escaleira que responden ao obxectivo de conseguir a superficie de piscinas necesarias, sen exceder o 33 % da ocupación da superficie do ámbito.</p>
    <p>Finalmente, como máis destacado da ordenación proposta debe sinalarse que dunha fronte de 570 m do ámbito á estrada comarcal PO-552 máis do 60 % quedará libre de edificacións.</p>
    <p>– Artigo 106. Protección das vías de circulación</p>
    <p>Para o desenvolvemento das obras previstas no presente proxecto sectorial non é necesario realizar novas vías de circulación, por existir xa o acceso que, ademais de estar sinalado no planeamento urbanístico, se recolle no presente proxecto sectorial, que será dotado dun piso flexible, adecuado para o tráfico de camións xerado polo parque.</p>
    <p>Para cumprir a Lei 4/1994, de estradas de Galicia, o pechamento do ámbito na súa fronte con edificacións á estrada construirase con vexetación ornamental de baixo porte e situarase na beira da zona de dominio público, sen limitar o campo visual, coa liña de edificación, a máis de 12 m da aresta da explanación.</p>
    <p>En función diso, e de acordo co informe da Dirección Xeral de Infraestruturas do 17 de xullo de 2009, corrixiuse o plano nº 8 ampliando o recuamento dos aparcadoiros a 12 m da aresta de explanación e sinalizando a prohibición na saída da zona dos xiros á esquerda.</p>
    <p>Así mesmo, e de acordo co citado informe, o proxecto de execución das obras previstas deberá adaptar o acceso á estrada PO-552 á instrución de accesos nas estradas convencionais de titularidade da Comunidade Autónoma de Galicia.</p>
    <p>As edificacións previstas para o parque de Mougás dan fronte á PO-552 e contan cun acceso propio desde esta, que será mellorado no seu trazado e dotado dun piso flexible, adecuado para o tráfico de camións xerado polo parque.</p>
    <p>– Análise da relación do contido do proxecto sectorial co planeamento urbanístico vixente.</p>
    <p>O plan de Oia vixente son as Normas subsidiarias do plan aprobadas definitivamente o 14 de marzo de 1996.</p>
    <p>Actualmente está en tramitación un novo plan xeral de ordenación municipal, que ratifica a idoneidade e continuidade das instalacións de Mougás.</p>
    <p>O ámbito do proxecto sectorial está clasificado como solo non urbanizable sen especial protección e de protección de costas, sendo de aplicación, en virtude da disposición transitoria primeira 1 “f” da Lei 9/2002, do 30 de decembro, de ordenación urbanística e de protección do medio rural de Galicia (LOUG), non modificada pola Lei 15/2004, o réxime de solo rústico previsto nela.</p>
    <p>Xa que logo, debe partirse do condicionante derivado pola Lei 9/2002 e a súa modificación pola Lei 15/2004, establecendo a franxa de 200 m desde a liña de deslindamento, como solo rústico de protección de costas, ao ser esa categoría de todas as categorías en que está inmerso o ámbito a que outorga maior protección.</p>
    <p>En consecuencia, dada a discrepancia do plan urbanístico vixente co requirido para poder desenvolver o parque de tecnoloxía alimentaria de Mougás, resulta necesario adecuar a actual normativa urbanística municipal ao previsto no presente proxecto sectorial.</p>
    <p>– Regulación detallada do uso pormenorizado.</p>
    <p>O parque acuícola, sería un uso compatible coa protección de costas, autorizable segundo o artigo 38.2 da lei citada, seguindo o procedemento do artigo 41, pero ao incluírse o seu ámbito no Plan sectorial galego de acuicultura na costa galega, debe desenvolverse mediante a figura do proxecto sectorial.</p>
    <p>De acordo con este artigo, o parque acuícola será un uso autorizable, a través do correspondente proxecto sectorial, pero sen seguir o procedemento do artigo 41, senón aplicando o artigo 34.4, é dicir, obtención de licenza municipal directa, una vez aprobado defínitivamente o proxecto sectorial, á marxe de cando o concello inicie o expediente de modificación ou revisión do plan vixente.</p>
    <p>Así pois, o réxime urbanístico que se aplicará aos terreos onde se desenvolve o parque acuícola será:</p>
    <p>Solo rústico de protección de costas.</p>
    <p>1) Definición:</p>
    <p>Constituído polos terreos situados fóra dos núcleos rurais e do solo urbano que se atopan a unha distancia inferior a 200 m do límite interior da ribeira do mar.</p>
    <p>2) Usos:</p>
    <p>a) Permitidos por licenza municipal: os relacionados no número 1, letras b) e c), no número 2, letra f) e i), do artigo 33 da Lei 9/2002, coa súa modificación pola Lei 15/2004, sendo necesario para os demais contar coa correspondente autorización autonómica.</p>
    <p>b) Autorizables pola comunidade autónoma: os relacionados no número 1, letra a) e no número 2, letras e) e 1), do artigo 33 da Lei 9/2202, modificada pola Lei 15/2004, así como as actividades vinculadas directamente coa conservación, utilización e goce do dominio público, do medio natural e do patrimonio cultural, e os que poidan establecerse a través dos instrumentos previstos na lexislación de ordenación do territorio, sempre que non signifiquen a transformación da súa natureza rústica e quede garantida a integridade dos valores obxecto de protección.</p>
    <p>No solo rústico de protección de costas e de protección de augas, ademais dos usos anteriormente indicados poderán autorizarse especificamente as construcións e instalacións necesarias para actividades de talasoterapia, augas termais, sistemas de depuración de augas, estaleiros e instalacións mínimas necesarias para a práctica dos deportes náuticos.</p>
    <p>c) Prohibidos: todos os demais, especialmente os usos residenciais e industriais.</p>
    <p>3) Proxectos sectoriais:</p>
    <p>Instrumentos de ordenación do territorio que viabilizan construcións e instalacións de aproveitamento racional dos recursos naturais vinculados directamente á utilización do dominio público, como as destinadas a establecementos de acuicultura.</p>
    <p>4) Condicións de uso e licenzas:</p>
    <p>Xerais:</p>
    <p>Os usos citados, para poderen implantarse nesta categoría de solo, deberán contar coa correspondente declaración de impacto ambiental, de acordo co previsto na Lei 1/1995, do 2 de xaneiro, de protección ambiental de Galicia, e coa aprobación do proxecto sectorial, segundo o establecido na Lei 10/1995, de ordenación do territorio de Galicia.</p>
    <p>Segundo o previsto no apartado 3 do artigo 14 do Decreto 28/1999, do 21 de xaneiro, polo que se aproba o Regulamento de disciplina urbanística para o desenvolvemento e aplicación da Lei do solo de Galicia, no proxecto técnico de execución das obras do parque acuícola deberá incluírse unha memoria urbanística como documento específico e independente, no cal se indicará a finalidade e o uso da actuación proxectada, razoándose a súa adecuación á ordenación vixente, consecuencia da aprobación do proxecto sectorial, que o clasifica e cualifica de solo rústico de protección de costas.</p>
    <p>A separata da memoria urbanística acompañarase dun plano de situación á escala 1/10.000 e demais información gráfica que sexa precisa para indicar a clasificación e cualificación do solo obxecto da actuación e da normativa e ordenanza aplicables.</p>
    <p>Particulares:</p>
    <p>No parque de Mougás o uso permitido será unicamente o de construcións e instalacións destinadas a establecementos de acuicultura.</p>
    <p>5) Condicións de edificación:</p>
    <p>Xerais:</p>
    <p>• N° de plantas e altura: unha planta e 3,50 m de altura máxima medidos no centro de todas as fachadas, desde a rasante do terreo ao arranque inferior da vertente da cuberta.</p>
    <p>• Pechamentos e valados: serán preferentemente vexetais, sen que o realizado con material opaco de fábrica supere a altura de 1 m. En todo caso, débense realizar con materiais tradicionais do medio rural en que se localizan sin que se permita o emprego de bloques de formigón ou doutros materiais de fábrica.</p>
    <p>• Características tipolóxicas, estéticas e construtivas:</p>
    <p>* Cubertas: formadas por planos continuos, sen crebas nas súas vertentes, con chapa galvanizada prelacada, poliéster etc. ou outro material xustificado pola calidade arquitectónica do proxecto.</p>
    <p>* Fachadas: de materiais xustificados pola calidade arquitectónica do proxecto, con cores e acabamentos que sexan acordes cos valores naturais e a paisaxe da contorna.</p>
    <p>* Estrutura: prefabricada metálica e/ou de formigón que resulte facilmente desmontable.</p>
    <p>Particulares:</p>
    <p>As que se sinalan nas ordenanzas.</p>
    <p>6) Condicións estéticas:</p>
    <p>• Recuamentos a lindeiros: mínimo 5 m.</p>
    <p>• Situación: lugar máis apropiado para conseguir a preservación das vistas panorámicas do mar, o mínimo impacto visual, e de alteración da topografía, recorrendo a socalcos cando as explanacións resulten dunha largura superior a 60 m.</p>
    <p>7) Condicións de servizos:</p>
    <p>Seguindo os criterios previstos no artigo 42 da Lei 9/2002, de ordenación urbanística e protección do medio rural de Galicia, o promotor da instalación deberá resolver á súa custa os servizos de:</p>
    <p>• Acceso rodado.</p>
    <p>• Abastecemento de auga.</p>
    <p>• Saneamento e depuración.</p>
    <p>• Enerxía eléctrica.</p>
    <p>Así como a dotación de aparcadoiros, logo de xustificación da superficie que se propoña.</p>
    <p>8) Acceso á estrada PO-552.</p>
    <p>O acceso existente deberá adaptarse á Instrución de accesos ás estradas convencionais de titularidade da Comunidade Autónoma de Galicia, e así o proxecto de execución da urbanización deberá conter «A correcta definición xeométrica, tanto en planta como en alzado, da conexión prevista, así como a correcta sinalización tanto horizontal como vertical, e deberá ser autorizado polo Servizo Provincial de Estradas de Pontevedra».</p>
    <p>9) Ordenanzas:</p>
    <p>Para efectos de cualificación e usos do solo, distínguense as seguintes ordenanzas:</p>
    <p>1. Ordenanza zona de produción e servizos.</p>
    <p>2. Ordenanza de infraestruturas e aparcadoiros.</p>
    <p>3. Ordenanza de superficie inalterada.</p>
    <p>4. Ordenanza xeral.</p>
    <p>Ordenanza 1. Zona de produción e servizos.</p>
    <p>Superficie: 33.149,54 m2 segundo se sinala nos planos de zonificación.</p>
    <p>Usos: produción de alevíns e a súa preengorda, cultivos auxiliares, laboratorio, planta de coxeración, vestiarios, administrativos etc.</p>
    <p>Altura: unha planta, cun máximo de 3,50 metros, coa excepción do edificio de dúas plantas: construído en 1994.</p>
    <p>Así mesmo, excepcionalmente poderase exceder esta altura para a instalación de depósitos de oxigeno.</p>
    <p>Ordenanza 2. Infraestruturas e aparcadoiros.</p>
    <p>Usos: a instalación de todas as infraestruturas necesarias para o desenvolvemento da actividade principal: obras de captación e vertedura, canles, depósitos etc., incluído o acceso viario e os aparcadoiros.</p>
    <p>Ordenanza 3. Superficie inalterada.</p>
    <p>Superficie: 19.153,56 m2, segundo se sinala nos planos de zonificación.</p>
    <p>Usos: manterase o ámbito no estado natural do terreo sen alteralo. Unicamente se permitirán as intervencións precisas para a revexetación e a conexión e construción das infraestruturas necesarias cun máximo de ocupación admisible do 1 %.</p>
    <p>Ordenanza 4. Xeral.</p>
    <p>Todas as construcións, edificacións e actuacións realizaranse buscando a maior adecuación co medio natural, procurando a integración cromática e de materiais.</p>
    <p>As intervencións precisas en infraestruturas e conexións de servizo realizaranse de modo preferente enterradas.</p>
    <p>– Eficacia.</p>
    <p>As determinacións contidas no presente proxecto sectorial de incidencia supramunicipal terán forza vinculante para as administracións públicas e para os particulares e prevalecerán sobre as determinacións do planeamento urbanístico vixente.</p>
    <p>O municipio en que se asenten as actuacións obxecto do proxecto sectorial deberá adaptar o seu planeamento urbanístico ao seu contido nos prazos seguintes:</p>
    <p>• Primeira modificación puntual que por calquera causa acorde o concello, que, obviamente, pode ser expresamente para esta adecuación.</p>
    <p>• Adaptación do planeamento á Lei 9/2002, de ordenación urbanística e protección do medio rural de Galicia, e a súa modificación pola Lei 15/2004.</p>
    <p>– Innecesariede de autorización autonómica previa.</p>
    <p>De acordo co sinalado no artigo 34.4 da Lei 9/2002, do 30 de decembro, de ordenación urbanística e protección do medio rural de Galicia, non necesitarán autorización autonómica previa as infraestruturas e instalacións previstas no presente proxecto sectorial, unha vez que se aprobe definitivamente, ao abeiro da Lei 10/1995, de ordenación do territorio de Galicia.</p>
    <p>– Declaración de utilidade pública das obras e instalacións previstas así como a necesidade de ocupación para os efectos de expropiación dos bens e dereitos necesarios para a execución do proxecto sectorial.</p>
    <p>De acordo co establecido na disposición derradeira primeira da Lei 9/2002, que modifica a disposición adicional primeira da Lei 10/1995, de ordenación do territorio de Galicia, e no artigo 11.5 do Decreto 80/2000, a aprobación definitiva do presente proxecto sectorial levará implícita a declaración de utilidade pública das obras e instalacións, así como a necesidade de ocupación, para efectos de expropiación, de todos os bens e dereitos afectados necesarios para a súa realización.</p>
    <p>Polo que se achega como anexo nº 5 a relación e correspondente descrición física e xurídica individualizada dos bens e dereitos afectados.</p>

