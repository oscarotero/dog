---
date: '2018-12-24'
id: CA01-121218-0001
page: 53456
number: 244
agency: Consellería de Facenda
section: IV. Oposicións e concursos.
title: >-
  ANUNCIO do 13 de decembro de 2018 polo que se abre o prazo para presentar
  solicitudes para o ano 2019 de pase á segunda actividade do persoal das
  categorías de bombeiro forestal do Servizo de Prevención e Defensa contra
  Incendios Forestais, derivado do acordo publicado pola Resolución do 9 de
  xaneiro de 2017, da Secretaría Xeral de Emprego da Consellería de Economía,
  Emprego e Industria.
range: Anuncio
url: >-
  https://www.xunta.gal/dog/Publicados/2018/20181224/AnuncioCA01-121218-0001_gl.html
---
<p>O acordo para aplicar a segunda actividade no Servizo de Prevención e Defensa Contra Incendios Forestais dispón instrución quinta que o prazo de solicitude de segunda actividade abranguerá o mes de xaneiro de cada ano natural. O pase á segunda actividade realizarase de acordo coas seguintes especificacións:</p>
    <p>Primeiro. Poden solicitar o pase á segunda actividade os traballadores fixos das categorías de bombeiros forestais que fagan ou teñan feitos xa no ano 2019 os 60 anos de idade, que non estean acollidos á xubilación parcial e que se comprometan a xubilarse á idade legalmente establecida ou, de seren maiores de 65 anos, no prazo dun ano despois de concedida a segunda actividade.</p>
    <p>Segundo. Para os efectos do pase á segunda actividade, os interesados terán que solicitar no modelo do anexo II os postos de traballo que figuran no anexo I deste anuncio dos centros situados dentro da súa comarca de adscrición. De non haber postos dentro da súa comarca, poderán solicitar sinxelamente o pase á segunda actividade para realizar tarefas preventivas ou de apoio loxístico ao Servizo de Prevención e Defensa contra Incendios Forestais sen vinculación directa á extinción de incendios, aínda que tamén poderán pedir voluntariamente postos do referido anexo situados noutras localidades e, incluso, adscrición a comarcas ou distritos distintos daquel en que prestan servizos.</p>
    <p>Terceiro. Coas solicitudes (anexo II) deberá xuntarse o compromiso de xubilación (anexo III) e remitiranse á Consellería do Medio Rural, que será a competente para realizar a proposta de adscrición a segunda actividade á Dirección Xeral de Función Pública, que é a competente para resolver todas as solicitudes presentadas.</p>
    <p>Cuarto. Para os efectos de resolver as adscricións a segunda actividade, terán preferencia os que teñan destino definitivo no mesmo ámbito, a seguir os que teñan destino provisional e, por último, os solicitantes que teñan o destino definitivo noutro ámbito. No caso de empate dentro dos integrantes de cada un dos tres grupos sinalados anteriormente, terá preferencia na localidade o que teña máis antigüidade e, se persiste o empate, resolverase a prol do que teña maior idade.</p>
    <p>Quinto. O prazo de solicitude será do día 2 de xaneiro ata o día 31 de xaneiro de 2019, ambos inclusive.</p>
    <p>Santiago de Compostela, 13 de decembro de 2018</p>
    <footer><p>Valeriano Martínez García<br>Conselleiro de Facenda</p></footer>

