---
date: '2021-11-02'
id: G0597-191021-0002
page: 53708
number: 210
agency: Consellería de Facenda e Administración Pública
section: VI. Anuncios. a) Administración autonómica.
title: >-
  RESOLUCIÓN do 18 de outubro de 2021, da Secretaría Xeral Técnica e do
  Patrimonio da Consellería de Facenda e Administración Pública, pola que se
  declara á Comunidade Autónoma de Galicia herdeira ab intestato de Lucía
  Barreiro Álvarez.
range: Resolución
url: >-
  https://www.xunta.gal/dog/Publicados/2021/20211102/AnuncioG0597-191021-0002_gl.html
---
<p>Antecedentes.</p>
    <p>Mediante a Resolución do 13 de novembro de 2020 acordouse a incoación do procedemento administrativo para a declaración da Comunidade Autónoma de Galicia como herdeira <em>ab intestato</em> de Lucía Barreiro Álvarez (ABI/2014/0024).</p>
    <p>A citada resolución publicouse no <em>Boletín Oficial del Estado</em> (supl. N. nº 325, do 14 de decembro de 2020), no <em>Diario Oficial de Galicia </em>(DOG nº 247, do 9 de decembro de 2020), na páxina web da Consellería de Facenda e Administración Pública, e foi exposta no taboleiro de anuncios dos concellos de Pontevedra, Ribadumia e Covelo por prazo non inferior a un mes.</p>
    <p>Constan no expediente os correspondentes certificados de defunción e derradeiras vontades relativos á persoa causante, nos cales se acredita o seu falecemento o 2 de novembro de 2011 no municipio de Ribadumia e que, aínda que tiña outorgado testamento, deveu ineficaz por premoriencia do herdeiro instituído. Así mesmo, figuran igualmente incorporados certificados do seu sucesivo empadroamento nos concellos de Pontevedra e Ribadumia, quedando xustificada formalmente a súa veciñanza civil galega.</p>
    <p>Non se recibiron alegacións, documentos ou outros elementos de xuízo que cuestionen a sucesión a favor da Administración autonómica, o que corrobora o informe emitido para o efecto pola Policía Autonómica de Galicia e as manifestacións de terceiras persoas unidas ao expediente.</p>
    <p>Das consultas efectuadas perante o Catastro inmobiliario, no Índice xeral informatizado de predios e dereitos do Rexistro da Propiedade e no Rexistro Xeral de Contratos de Seguros de Cobertura de Falecemento, así como da información obtida de diferentes entidades bancarias e por outras fontes, determinouse, en principio, que polo menos forman parte do cadal hereditario da persoa finada os bens e dereitos que se adxudican no punto segundo desta resolución, sen prexuízo da inclusión na herdanza daqueles outros que se identifiquen con posterioridade a esta declaración como de titularidade da persoa causante.</p>
    <p>A Asesoría Xurídica da Consellería de Facenda e Administración Pública emitiu informe sobre a adecuación e suficiencia das actuacións practicadas para a declaración da Comunidade Autónoma como herdeira <em>ab intestato</em> da persoa causante.</p>
    <p>Fundamentos xurídicos.</p>
    <p>Lei 2/2006, do 14 de xuño, de dereito civil de Galicia, artigos 267 e seguintes.</p>
    <p>Código civil, artigos 657 e seguintes.</p>
    <p>Lei 33/2003, do 3 de novembro, do patrimonio das administracións públicas, artigos 20.6, 20.bis e 20.ter.1.</p>
    <p>Lei 5/2011, do 30 de setembro, do patrimonio da Comunidade Autónoma de Galicia, artigos 4 e 56.</p>
    <p>Decreto 94/1999, do 25 de marzo, sobre réxime administrativo da sucesión intestada a favor da Comunidade Autónoma de Galicia.</p>
    <p>Lei 39/2015, do 1 de outubro, do procedemento administrativo común das administracións públicas.</p>
    <p>Decreto 11/2021, do 21 de xaneiro, polo que se establece a estrutura orgánica da Consellería de Facenda e Administración Pública, artigos 4 e 7.</p>
    <p>Segundo o anterior,</p>
    <h2>RESOLVO:</h2>
    <p>Primeiro. Declarar a Comunidade Autónoma de Galicia única e universal herdeira <em>ab intestato</em> de Lucía Barreiro Álvarez, con DNI 34474177Y, e enténdese legalmente aceptada a herdanza a beneficio de inventario.</p>
    <p>Segundo. Adxudicar á Administración autonómica os seguintes bens e dereitos da herdanza identificados:</p>
    <p>a) Bens inmobles.</p>
    <p>– Piso décimo dereita, no andar décimo terceiro en alzada da casa que forma esquina ás rúas García Camba e Andrés Muruais da cidade de Pontevedra, de 85 m2 de superficie, que estrema: fronte, rúa García Camba; dereita entrando, herdeiros de José Malvar; esquerda, piso décimo centro, oco da escaleira e piso décimo esquerda; fondo, patio do inmoble. No seu plano inferior linda co piso noveno dereita e no superior co undécimo dereita. Non constan cargas nin gravames.</p>
    <p>Referencia catastral: 9377808NG2997N0031HG.</p>
    <p>Valor catastral: 36.698,03 euros.</p>
    <p>Inscrición rexistral: Rexistro da Propiedade de Pontevedra nº 1, predio nº 13744.</p>
    <p>b) Contratos e outros efectos bancarios:</p>
    <p>Abanca, conta de aforro: 2080 5401 5930 0021 9252.</p>
    <p>Abanca, conta de aforro: 2080 0500 5930 0008 6710.</p>
    <p>Abanca, conta a prazo: 2080 5401 5038 1011 3513.</p>
    <p>Banco Santander, conta á vista: 0075 8907 2207 0097 5925.</p>
    <p>Terceiro. Publicar esta resolución no <em>Boletín Oficial del Estado</em>, no <em>Diario Oficial de Galicia</em> e na páxina web da Consellería de Facenda e Administración Pública, área temática de Patrimonio, Anuncios, que se pode consultar na seguinte ligazón:<br>http://www.conselleriadefacenda.es/areas-tematicas/patrimonio/anuncios</p>
    <p>Unha copia desta resolución será remitida para a súa exposición pública, por prazo non inferior a un mes, no taboleiro de anuncios dos concellos do Covelo, Ribadumia e Pontevedra.</p>
    <p>Esta resolución poderá ser impugnada por infracción das normas sobre competencia e procedemento mediante recurso de alzada, no prazo dun mes, perante o conselleiro de Facenda e Administración Pública, de conformidade cos artigos 112.1, 114 e 121 e seguintes da Lei 39/2015, do 1 de outubro, do procedemento administrativo común das administracións públicas.</p>
    <p>Os que se consideren prexudicados en canto ao seu mellor dereito á herdanza ou noutros dereitos de carácter civil por esta declaración ou pola adxudicación de bens a favor da Comunidade Autónoma de Galicia que se contén nesta resolución, poderán exercer as accións pertinentes perante o órgano da xurisdición civil correspondente.</p>
    <p>Santiago de Compostela, 18 de outubro de 2021</p>
    <footer><p>Jorge Atán Castro<br>Secretario xeral técnico e do Patrimonio<br>da Consellería de Facenda e Administración Pública</p></footer>

