---
date: '2021-04-08'
id: G0533-300321-0001
page: 18220
number: 65
agency: Consellería de Infraestruturas e Mobilidade
section: III. Outras disposicións.
title: >-
  DECRETO 55/2021, do 25 de marzo, polo que se declara, en concreto, a utilidade
  pública e se dispón a urxente ocupación dos bens e dereitos afectados polo
  proxecto de construción denominado Itinerario peonil e ciclista na PO-551,
  treito A Moureira-Palmás, puntos quilométricos 29+450-30+900, de clave
  PO/16/268.06, no concello de Moaña.
range: Decreto
url: >-
  https://www.xunta.gal/dog/Publicados/2021/20210408/AnuncioG0533-300321-0001_gl.html
---
<p>Antecedentes:</p>
    <p>Primeiro. O día 4 de abril de 2018 publicouse no <em>Diario Oficial de Galicia</em> (núm. 65) o Anuncio de 23 de marzo de 2018 polo que se somete ao trámite de información pública a separata para información pública do proxecto de construción denominado itinerario peonil e ciclista na PO-551. Treito A Moureira-Palmás, puntos quilométricos 29+450-30+900, de clave PO/16/268.06, así como a relación individual de bens, dereitos e propietarios afectados polo proxecto referenciado.</p>
    <p>Segundo. Tras a análise dos informes, alegacións e certificados presentados, o 8 de marzo de 2021 apróbase o expediente de información pública e definitivamente o proxecto de construción denominado itinerario peonil e ciclista na PO-551. Treito A Moureira-Palmás, puntos quilométricos 29+450-30+900, de clave PO/16/268.06.</p>
    <p>O presente proxecto ten por obxecto a execución dunha senda mixta (peonil e ciclista) pola marxe dereita da estrada PO-551 entre os puntos quilométricos 29+450 e 30+900 no concello de Moaña, provincia de Pontevedra, completando un itinerario continuo mediante a conexión coa beirarrúa existente na marxe dereita a partir do punto final. </p>
    <p>A súa sección será na súa maior parte de formigón coloreado, limitada exteriormente por un bordo de formigón que a diferencie do resto da plataforma e, naqueles casos onde o espazo dispoñible sexa suficiente, disporase tamén dunha franxa vexetal axardinada entre a senda e a calzada.</p>
    <p>O largo do itinerario así definido é variable e será como mínimo de 1,5 metros, e o da zona axardinada, naquelas zonas onde se execute, será de 0,5 metros de largo. </p>
    <p>A competencia para a execución da expropiación forzosa, no ámbito das estradas non incorporadas á rede do Estado, con itinerarios que se desenvolvan integramente no seu territorio, correspóndelle á Comunidade Autónoma de Galicia, ao abeiro do punto dous do artigo 28 do Estatuto de autonomía de Galicia, aprobado pola Lei orgánica 1/1981, do 6 de abril.</p>
    <p>Correspóndelle ao Consello da Xunta de Galicia, como órgano equivalente ao Consello de Ministros, no ámbito da Administración autonómica, o recoñecemento concreto da utilidade pública e a declaración da urxente ocupación dos bens afectados pola expropiación a que dá lugar a realización da obra, segundo o previsto nos artigos 10 e 52 da Lei do 16 de decembro de 1954, de expropiación forzosa.</p>
    <p>Na súa virtude, por proposta da conselleira de Infraestruturas e Mobilidade e logo da deliberación do Consello da Xunta de Galicia, na súa reunión do día vinte e cinco de marzo de dous mil vinte e un,</p>
    <p class="dog-titulo">DISPOÑO:</p>
    <p>Artigo único. Declarar, en concreto, a utilidade pública e a necesidade de urxente ocupación para os efectos de expropiación forzosa, dos bens e dereitos que se concretan no expediente administrativo instruído, así como en calquera das modificacións que sexa necesario realizar para a execución do proxecto de construción denominado itinerario peonil e ciclista na PO-551. Treito A Moureira-Palmás, puntos quilométricos 29+450-30+900, de clave PO/16/268.06.</p>
    <p>Santiago de Compostela, vinte e cinco de marzo de dous mil vinte e un</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Ethel Mª Vázquez Mourelle<br>Conselleira de Infraestruturas e Mobilidade</p>

