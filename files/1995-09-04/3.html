---
date: '1995-09-04'
id: 3F06
page: 6
number: 169
agency: CONSELLERÍA DE SANIDADE E SERVICIOS SOCIAIS
section: III. OUTRAS DISPOSICIÓNS
title: >-
  Decreto 246/1995, do 28 de xullo, polo que se aproba a oferta pública de
  emprego do persoal laboral do complexo hospitalario Santa María Madre-Dr.
  Cabaleiro Goás de Ourense para o ano 1995.
range: Decreto
url: 'https://www.xunta.gal/dog/Publicados/1995/19950904/Anuncio3F06_gl.html'
---
<p>O Decreto 22/1993, do 28 de xaneiro (DOG nº 29, do 13 de febreiro), transferiulle á Comunidade Autónoma de Galicia o Hospital Provincial Santa María Madre, dependente da Deputación Provincial de Ourense, xunto coa Escola Universitaria de Enfermería situada no mesmo centro, con efectos desde o día 1 de xaneiro de 1993.</p>
<p>No apartado sexto da Resolución do 29 de xullo de 1994 (DOG nº 160, do 19 de agosto), conxunta da Secretaría Xeral da Consellería de Sanidade e Servicios Sociais e da Dirección Xeral de Recursos Humanos do Servicio Galego de Saúde, pola que se dispón a publicación do acordo subscrito pola Administración sanitaria e os representantes do comité de empresa e a xunta de persoal do Hospital Santa María Madre de Ourense, polo que se regulan determinadas condicións de traballo e retributivas do persoal que presta servicios no dito centro de traballo, acórdase realizar unha oferta pública de emprego específica para o dito persoal no momento e nas condicións que se efectúe con carácter xeral para todo o Servicio Galego de Saúde, sen prexuízo das particularidades que, se é o caso, se poidan acordar cos representantes sindicais do citado hospital.</p>
<p>O Decreto 74/1995, do 10 de marzo (DOG nº 54, do 17 de marzo), aprobou a oferta de emprego do persoal estatutario do Servicio Galego de Saúde para o ano 1995.</p>
<p>Con data 29 de marzo de 1995, en execución das previsións contidas no apartado 6 da citada Resolución do 29 de xullo de 1994, subscríbese un acordo entre a Administración sanitaria e o comité de empresa do dito centro hospitalario sobre a oferta de emprego para o ano 1995 do persoal laboral do mesmo, que se materializará mediante a aprobación e publicación do presente decreto.</p>
<p>Por Orde do 28 de abril de 1995 (DOG nº 92, do 15 de maio) créase o Complexo Hospitalario Santa María Madre-Dr. Cabaleiro Goás de Ourense, se ben a incorporación deste último centro hospitalario non incide na oferta de emprego que agora se aproba, por circunscribirse esta exclusivamente ó Hospital Santa María Madre.</p>
<p>Polo demais, convén sinalar que a exclusión dalgunhas categorías da oferta e a determinación do número de prazas convocadas vén xustificado por razóns de carácter estructural e funcional, así como, noutros casos, pola necesidade de efectuar unha profunda análise de determinadas categorías actualmente existentes, dadas as circunstancias sempre cambiantes que se están a producir na xestión da asistencia sanitaria, circunstancias que xa se tiveron en conta no</p>
<p>marco das negociacións levadas a cabo co comité de empresa.</p>
<p>En consecuencia, por proposta do conselleiro de Sanidad e Servicios Sociais, trala negociación levada a cabo co citado comité de empresa e trala deliberación do Consello da Xunta de Galicia na súa reunión do día vintesete de xullo de mil novecentos noventa e cinco,</p>
<p>DISPOÑO:</p>
<p>Artigo 1º</p>
<p>Queda aprobada a oferta de emprego público para o ano 1995 do persoal laboral do Complexo Hospitalario Santa María Madre-Dr. Cabaleiro Goás de Ourense, dependente do Servicio Galego de Saúde.</p>
<p>Artigo 2º</p>
<p>A convocatoria e as súas bases serán acordadas e publicadas no Diario Oficial de Galicia polo Servicio Galego de Saúde para cada unhas das categorías que se convoquen, podéndose agrupar todas ou parte delas nunha mesma resolución.</p>
<p>Artigo 3º</p>
<p>As categorías nas que se convocan prazas vacantes e o número total das mesmas son as que figuran no anexo do presente decreto.</p>
<p>Artigo 4º</p>
<p>1. En tódalas categorías que se convocan o sistema de selección será o concurso-oposición.</p>
<p>2. A valoración na fase de concurso non poderá exceder do 25 por cento da puntuación máxima alcanzable na fase de oposición.</p>
<p>3. Dentro da fase de concurso, valoraranse exclusivamente os servicios prestados como persoal laboral temporal no Hospital Santa María Madre; outorgaráselles valor preferencial ós servicios prestados na categoría á que se opte e puntuación decrecente para os que correspondan a outra categoría dentro do mesmo grupo e a outras categorías fóra do mesmo grupo pero dentro da mesma clasificación do persoal de acordo co que aparece no anexo do presente decreto.</p>
<p>4. En ningún caso a puntuación da fase de concurso poderá ser aplicable para supera-los exercicios da fase de oposición.</p>
<p>Artigo 5º</p>
<p>Para dar cumprimento á normalización do idioma galego e co fin de garanti-los dereitos dos usuarios dos distintivos servicios do hospital ó uso da dita lingua, así como a promoción da utilización normal da mesma por parte dos poderes públicos de Galicia, terá que demostrarse o coñecemento da lingua galega nos termos que estableza a correspondente convocatoria.</p>
<p>Artigo 6º</p>
<p>1. De acordo co recollido no capítulo VIII, apartado C do convenio colectivo do Hospital Santa María Madre de Ourense, subscrito o día 14 de maio de</p>
<p>1991 e publicado no BOP de Ourense nº 298, do 30 de decembro de 1991, reservarase un mínimo dun 50 por cento das prazas convocadas para a súa provisión polo sistema de provisión interna, coa determinación concreta da porcentaxe aplicable en cada categoría en función do número de prazas e características das mesmas.</p>
<p>2. As prazas non cubertas polo sistema de promoción interna incrementaranse, se é o caso, ás convocadas polo sistema de acceso libre.</p>
<p>Artigo 7º</p>
<p>1. De acordo co establecido na Lei 13/1982, do 7 de abril, de integración social dos minusválidos, na oferta pública de emprego serán admitidas as persoas con minusvalidez en igualdade de condicións cos demais aspirantes.</p>
<p>2. Na convocatoria establecerase unha reserva do 3 por cento das prazas convocadas para os que teñan a condición legal de persoas con minusvalidez acreditada polo organismo público competente.</p>
<p>Artigo 8º</p>
<p>O contido das probas selectivas de que conste a fase de oposición adecuarase ás funcións que se van desenvolver na categoría correspondente.</p>
<p>Artigo 9º</p>
<p>1. No non previsto no presente decreto haberá que aterse ó disposto no capítulo VIII do citado convenio colectivo, agás o previsto no seu artigo 93, vixente respecto a esta materia concreta para o cadro de persoal laboral do Hospital Santa María Madre en canto regula a selección e provisión de postos de traballo de persoal laboral.</p>
<p>2. No non previsto no presente decreto, no dito convenio e na convocatoria, aplicaranse supletoriamente as normas previstas no capítulo V do Decreto 95/1991, do 20 de marzo, polo que se aproba o regulamento de selección de persoal da Administración da Comunidade Autónoma de Galicia.</p>
<p>Santiago de Compostela, vinteoito de xullo de mil novecentos noventa e cinco.</p>
<p>Manuel Fraga Iribarne</p>
<p>Presidente</p>
<p>José Manuel Romay Beccaría</p>
<p>Conselleiro de Sanidade e Servicios Sociais</p>
<p>ANEXO</p>
<p>A) Persoal sanitario non facultativo.</p>
<p>ATS 33.</p>
<p>TEL 5.</p>
<p>TER 4.</p>
<p>Auxiliar de enfermería 67.</p>
<p>B) Persoal non sanitario.</p>
<p>Grupo de xestión da función administrativa 2.</p>
<p>Asistente social 1.</p>
<p>Auxiliar administrativo 29.</p>
<p>Telefonista 2.</p>
<p>Celador 27.</p>
<p>Operario 42.</p>
<p>95-4864</p>

