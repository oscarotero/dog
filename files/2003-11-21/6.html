---
date: '2003-11-21'
id: 210B2
page: 14
number: 227
agency: CONSELLERÍA DE PESCA E ASUNTOS MARÍTIMOS
section: III. OUTRAS DISPOSICIÓNS
title: >-
  Orde do 11 de novembro de 2003 pola que se modifica a do 27 de decembro de
  2002 pola que se aproba o Plan Xeral de Explotación Marisqueira para o ano
  2003.
range: Orde
url: 'https://www.xunta.gal/dog/Publicados/2003/20031121/Anuncio210B2_gl.html'
---
<p>A Orde do 27 de decembro de 2002 establece no seu artigo 6 os períodos autorizados durante o ano 2003 para a captura de determinadas especies de crustáceos, entre os que se atopa a centola.</p>
<p>Tendo en conta as observacións formuladas pola comisión sectorial de pesca de artes fixas e menores no caladoiro nacional do Consello Galego de Pesca na súa reunión do 31 de outubro deste ano, así como o establecido no artigo 14.1º do Decreto 423/1993, do 17 de decembro, polo que se refunde a normativa vixente en materia de marisqueo, extracción de algas e cultivos mariños, resulta posible adopta-la decisión de amplia-lo período autorizado para a captura de centola.</p>
<p>Na súa virtude,</p>
<p>DISPOÑO:</p>
<p>Artigo único.-Modificación do artigo 6 da Orde do 27 de decembro de 2002.</p>
<p>Modifícase o último punto do artigo 6 da Orde do 27 de decembro de 2002, pola que se aproba o Plan Xeral de Explotación Marisqueira para o ano 2003, que queda redactado da seguinte forma:</p>
<p>«Artigo 6º.-Outros crustáceos.</p>
<p>De acordo co establecido no artigo 14 do Decreto 423/1993, do 17 de decembro, modificado polo</p>
<p>Decreto 237/2002, do 11 de xullo, os períodos autorizados para o 2003 para a captura de outras especies de crustáceos establécense como segue:</p>
<p>Nécora (Necora puber): do 1 ó 3 de xaneiro e do 21 de xullo ó 31 de decembro.</p>
<p>Lumbrigante (Homarus gammarus): do 2 de xullo ó 29 de agosto.</p>
<p>Santiaguiño (Scyllarus arctus): do 1 de outubro ó 31 de decembro.</p>
<p>Lagosta (Palinurus elephas): do 1 de xullo ó 29 de agosto.</p>
<p>Cangrexo (Carcinus maenas): todo o ano.</p>
<p>Conguito (Macropipus corrugatus) e patulate (Macropipus depurador): do 1 de xaneiro ata o 31 de marzo, e do 1 de xullo ó 31 de decembro.</p>
<p>Centola (Maia squinado) e boi (Cancer pagurus): do 1 de xaneiro ó 27 de xuño e do 23 de novembro ó 31 de decembro. Nas zonas sinaladas no anexo I, soamente se poderá extraer desde o 3 de febreiro ata o 27 de xuño».</p>
<p>Disposición derradeira</p>
<p>Única.-Entrada en vigor.</p>
<p>Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 11 de novembro de 2003.</p>
<p>Enrique César López Veiga</p>
<p>Conselleiro de Pesca e Asuntos Marítimos</p>

