---
date: '2003-11-21'
id: 210C2
page: 14
number: 227
agency: INSTITUTO GALEGO DAS ARTES ESCÉNICAS E MUSICAIS
section: III. OUTRAS DISPOSICIÓNS
title: >-
  Resolución do 5 de novembro de 2003 pola que se convoca o II Certame de
  Creación Coreográfica de Galicia.
range: Resolución
url: 'https://www.xunta.gal/dog/Publicados/2003/20031121/Anuncio210C2_gl.html'
---
<p>O IGAEM (Instituto Galego das Artes Escénicas e Musicais) convoca o II Certame de Creación Coreográfica de Galicia aberto a tódolos coreógrafos, e que se celebrará no mes de abril de 2004 no Salón Teatro de Santiago de Compostela.</p>
<p>1. Obxecto.</p>
<p>O certame preséntase como unha plataforma de exhibición e encontro de novos coreógrafos, tendo como obxectivo fundamental a promoción da nova creación coreográfica e a estimulación xeral da actividade profesional do sector. Preténdese fomenta-la investigación, a innovación e as postas en escena imaxinativas.</p>
<p>2. Premios.</p>
<p>Primeiro premio. 3.500 euros e a posibilidade, a través da Federación Española de Asociaciones de Profesionales de la Danza, de incluí-la obra gañadora do certame dentro da programación nacional de coreografías premiadas que ten previsto realizar no ano 2004.</p>
<p>Segundo premio. 2.000 euros.</p>
<p>Terceiro premio. 1.500 euros.</p>
<p>Premio a un bailarín sobresaínte. 1.200 euros.</p>
<p>Se o xurado considera oportuno entregar algunha mención, esta será premiada con 1.200 euros.</p>
<p>Os premios están suxeitos ós impostos aplicables.</p>
<p>O IGAEM tamén amosa o seu interese en cooproducir un espectáculo con algunha das coreografías premiadas, dentro dos seus obxectivos de difusión e promoción da danza ós que fai referencia o artigo 9 da súa lei, condicionado a súa inclusión no plan de actividades do IGAEM cara ó ano 2005 aprobado polo Consello Rector do IGAEM.</p>
<p>3. Coreografías.</p>
<p>-Poderán participar todas aquelas coreografías orixinais ou estreadas no ano 2003 e 2004, e que non foran premiadas en ningún concurso nacional ou internacional. As obras estreadas con anterioridade ó 1 de xaneiro de 2003 non serán aceptadas.</p>
<p>-As coreografías deben ser interpretadas por un mínino de tres bailaríns e un máximo de seis. Non se aceptan os solos. A duración da obra non poderá exceder de quince minutos.</p>
<p>4. Xurado.</p>
<p>-O xurado comporase de profesionais expertos do mundo da danza, das artes escénicas e musicais. Se a xuízo do xurado ningunha coreografía fora merecedora do premio, este poderá declararse deserto.</p>
<p>-O xurado terá os seguintes criterios de avaliación para as coreografías participantes: orixinalidade, capacidade de invención, innovación e risco nas propostas, manexo da linguaxe coreográfica e utilización do espacio escénico e dos seus elementos.</p>
<p>5. Selección.</p>
<p>-Desenvolvemento do certame:</p>
<p>Os coreógrafos que desexen participar neste certame deberán enviar un vídeo VHS coa gravación da coreografía (sen cortes e en plano xeral fixo), coa totalidade dos seus intérpretes, en roupa de ensaio e sen efectos de luz.</p>
<p>Un comité de pre-selección, que incluirá membros do xurado, efectuará a preselección con base nos vídeos. As coreografías seleccionadas presentaranse no Salón Teatro de Santiago de Compostela o día 16 de abril, onde o xurado fallará os premios.</p>
<p>Xunto coa cinta de video deberán remitir unha ficha cos seguintes datos:</p>
<p>-Nome do coreógrafo.</p>
<p>-Enderezo e teléfono.</p>
<p>-Título da coreografía.</p>
<p>-Título da música e nome do compositor.</p>
<p>-Deseñadores de luz e son.</p>
<p>-Nomes dos bailaríns.</p>
<p>-Duración da coreografía.</p>
<p>-Indicar se a coreografía foi estreada con anterioridade e cando.</p>
<p>6. Condicións técnicas.</p>
<p>-Cada coreógrafo deberá achegar un rexedor para indica-los efectos de luz, os niveis de son e pausas ós técnicos do teatro.</p>
<p>-A organización enviará a cada coreógrafo planos da montaxe estándar da iluminación con detalles da localización, enfoques, cores e tipos de aparatos, permitíndose un máximo de 15 efectos de luz.</p>
<p>A música presentarase en CD.</p>
<p>-Non se admitirán elementos colgados de varas nin substancias líquidas ou inflamables, que deterioren ou ensucien o espacio que se vaia utilizar.</p>
<p>-Cada grupo terá un periodo de ensaio dunha hora o día da actuación. Neste horario de ensaio gravaranse os efectos de luz, repaso da coreografía, e probas de son.</p>
<p>-A organización non se responsabiliza de ningún dano físico ou material dos participantes no certame.</p>
<p>-Así mesmo, os organizadores resérvanse o dereito de grava-la gala final con fins publicitarios ou culturais.</p>
<p>7. A participación neste certame supón a aceptación destas bases e condicións. Calquera outro suposto non recollido nas presentes bases, será resolto pola dirección do comité organizador.</p>
<p>8. A decisión do xurado será inapelable.</p>
<p>9. As coreografías premiadas anunciaranse sempre en futuras presentacións en programas de man, carteis e prensa con Premio do II Certame de Creación Coreográfica de Galicia.</p>
<p>10. Contra a presente resolución poderán os interesados interpoñer recurso potestativo de reposición ante o mesmo órgano no prazo dun mes contado a partir do día seguinte ó da publicación desta resolución no Diario Oficial de Galicia ou recurso contencioso-administrativo ante a Sala do Contencioso-Administrativo do Tribunal Superior de Xustiza de Galicia no prazo de dous meses contado desde o día seguinte ó da publicación desta resolución no Diario Oficial de Galicia.</p>
<p>Toda a documentación para participar deberá enviarse antes do 1 de marzo de 2004 a:</p>
<p>Certame de Creación Coreográfica de Galicia</p>
<p>Pavillón de Galicia San Lázaro s/n, 15703 Santiago</p>
<p>Máis información 981 57 71 26. programacionigaem.1*xunta.es</p>
<p>Santiago de Compostela, 5 de novembro de 2003.</p>
<p>José Manuel Soto Virulegio</p>
<p>Xerente do Instituto Galego das Artes</p>
<p>Escénicas e Musicais</p>

