---
date: '2005-04-20'
page: 6
number: 75
agency: 'CONSELLERÍA DE FAMILIA, XUVENTUDE, DEPORTE E VOLUNTARIADO'
section: III. OUTRAS DISPOSICIÓNS
title: Orde do 29 de marzo de 2005 pola que se convoca o programa Na Vangarda 2005.
range: Orde
---
<p>O Real decreto 2434/1982, do 24 de xullo, sobre traspaso de funcións e servizos do Estado á Comunidade Autónoma de Galicia en materia de cultura, especifica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas aos sectores da xuventude, infancia, terceira idade e sectores marxinados.</p>
<p>A Consellería de Familia, Xuventude, Deporte e Voluntariado en virtude do Decreto 5/2005, do 13 de xaneiro, polo que se establece a súa estrutura orgánica é o órgano competente da Administración autonómica ao que lle corresponde o exercicio das competencias e funcións en materia de, entre outras, o apoio ao desenvolvemento da actividade xuvenil, que leva a cabo a través da Dirección Xeral de Xuventude.</p>
<p>Polo exposto, a Consellería de Familia, Xuventude, Deporte e Voluntariado consciente da importancia que ten facilitar vías polas que poida manifestarse a inquedanza artística individual e colectiva da xuventude galega, e contando coa colaboración da Consellería de Cultura, Comunicación Social e Turismo, e da Consellería de Innovación, Industria e Comercio, convoca unha serie de actividades que abranguen un amplo abano de manifestacións de carácter artístico e que constitúen o programa Na Vangarda 2005.</p>
<p>Por todo isto,</p>
<p>DISPOÑO:</p>
<p>Capítulo I</p>
<p>Parte xeral</p>
<p>Artigo 1º.-Obxecto.</p>
<p>Esta orde ten por obxecto establecer as bases que rexen o programa Na Vangarda 2005, que convoca a Consellería de Familia, Xuventude, Deporte e Voluntariado e que inclúe as especialidades de teatro, artes plásticas, banda deseñada, moda, relato e vídeo.</p>
<p>Artigo 2º.-Orzamento.</p>
<p>As actividades que impliquen o desenvolvemento deste programa serán custeadas con cargo á partida orzamentaria 14.03.355B.640.1 dos orzamentos xerais da Comunidade Autónoma de Galicia para o ano 2005, cunha contía de 90.152 euros.</p>
<p>Artigo 3º.-Destinatarios.</p>
<p>Poderán solicitar a participación os mozos ou mozas galegos ou residentes en Galicia, non profesionais, con idades comprendidas entre os 16 e os 30 anos de idade cumpridos no ano 2005.</p>
<p>Enténdese por profesional o feito de manter unha relación contractual con algunha empresa vinculada á especialidade concreta na que se solicita participar ou estar dado de alta como autónomo nunha actividade que teña unha relación directa coa citada especialidade.</p>
<p>Salvo no caso da especialidade de teatro e banda deseñada a participación será sempre a título individual.</p>
<p>A participación supón a aceptación total das condicións fixadas nesta orde.</p>
<p>A información contida neste artigo debe ser completada co disposto no capítulo II. (Parte específica).</p>
<p>Artigo 4º.-Inscricións.</p>
<p>1. A solicitude dos participantes deberá facerse no impreso normalizado (anexo I) e irá xunto coas obras e cun sobre pechado no que figurará o boletín de inscrición (anexo II), debidamente cuberto, xunto coa seguinte documentación:</p>
<p>-Fotocopia do DNI polas dúas caras (no caso do teatro, de todos os membros do grupo, ademais da fotocopia do NIF do grupo) ou de documento oficial que acredite suficientemente a identidade.</p>
<p>-No caso de mozos e mozas non galegos, residentes en Galicia, ademais do indicado no punto anterior, certificado de empadroamento.</p>
<p>-Currículo (no caso do teatro, currículo do grupo), que deberá presentarse, tanto en papel como en CD ou disquete.</p>
<p>-Declaración responsable na que quede constancia de que non mantén relación contractual ningunha con empresa vinculada á especialidade concreta na que solicita participar ou que non está dado de alta como autónomo nunha actividade que teña unha relación directa coa citada especialidade.</p>
<p>-Declaración responsable na que quede constancia de que a obra non foi premiada en ningún outro certame ou concurso.</p>
<p>-No caso de teatro e moda, certificación orixinal acreditativa do número de conta bancaria (vinte díxitos) e do seu titular, que no caso do teatro, se terá que corresponder co titular do NIF ao que se refire o primeiro punto deste parágrafo.</p>
<p>2. No exterior do sobre figurará, exclusivamente, o pseudónimo do autor e o título da obra. En ningún caso na obra presentada figurarán datos que identifiquen o autor.</p>
<p>3. As solicitudes poderán presentarse, xunto co resto da documentación, no rexistro da Consellería de Familia, Xuventude, Deporte e Voluntariado ou no rexistro da delegación da Consellería de Familia, Xuventude, Deporte e Voluntariado da provincia na que residan habitualmente, que pode ser en:</p>
<p>R/ Durán Loriga, 9-1º, 15071 A Coruña.</p>
<p>R/ Rolda da Muralla, 70, 27071 Lugo.</p>
<p>Av. da Habana, 81-baixo, 32071 Ourense.</p>
<p>R/ Concepción Arenal, 8-1º andar, 36271 Vigo.</p>
<p>R/ Benito Corbal, 47-1º, 36071 Pontevedra.</p>
<p>Todo isto, sen prexuízo do disposto no artigo 38.4º da Lei 30/1992, do 26 de novembro, de réxime xurídico das administracións públicas e do procedemento administrativo común.</p>
<p>A información contida neste artigo debe ser complementada co disposto no capítulo II. (Parte específica).</p>
<p>Artigo 5º.-Prazo de presentación de solicitudes e emenda de defectos.</p>
<p>1. O prazo de presentación de solicitudes será ata o día 20 de xuño de 2005 inclusive.</p>
<p>2. Se na solicitude se apreciasen defectos ou falta de documentación, por parte da Dirección Xeral de Xuventude, requirirase do solicitante que no prazo de 10 días emende a falta ou achegue os documentos preceptivos, con indicación de que, se así non o fixese, se considerará desistido da súa petición, de conformidade co previsto no artigo 71 da Lei 30/1992, do 26 de novembro, de réxime xurídico das administracións públicas e do procedemento administrativo común, logo de resolución, que será ditada nos termos do artigo 42º.</p>
<p>Artigo 6º.-Comisión de selección.</p>
<p>Constituirase unha comisión de selección que será nomeada pola conselleira de Familia, Xuventude, Deporte e Voluntariado para cada especialidade e estará integrada por un presidente, un secretario e un máximo de cinco vogais. Actuará como presidente a directora xeral de Xuventude ou persoa en quen delegue, como vogais actuarán profesionais e expertos de recoñecido prestixio na especialidade concreta que se vai valorar, recaendo a secretaría nun funcionario da Consellería de Familia, Xuventude, Deporte e Voluntariado con voz, pero sen voto.</p>
<p>Os nomes dos integrantes de cada unha das comisións de selección serán publicados na páxina web www.rix.org con anterioridade ás reunións que se levarán a cabo.</p>
<p>As decisións da comisión de selección serán inapelables.</p>
<p>Artigo 7º.-Tramitación e resolución.</p>
<p>1. Sen prexuízo do disposto no artigo 5º as solicitudes que non cumpran os requisitos establecidos nesta orde non serán admitidas a trámite, ditándose para o efecto a oportuna resolución.</p>
<p>2. As demais solicitudes remitiranse á comisión de selección, que examinará e valorará as diferentes obras en función da súa calidade, adxudicando tres premios por especialidade e redactará a proposta de resolución, correspondéndolle ditar a resolución á directora xeral de Xuventude, por delegación da conselleira de Familia, Xuventude, Deporte e Voluntariado.</p>
<p>3. A resolución será notificada a todos os solicitantes no prazo máximo de seis meses, contados desde o día seguinte ao da publicación desta orde no Diario Oficial de Galicia. Transcorrido o dito</p>
<p>prazo sen que recaia resolución expresa, deberá entenderse desestimada a petición correspondente. A dita resolución esgota a vía administrativa e contra ela poderá interpoñerse potestativamente recurso de reposición ante o mesmo órgano que a ditase no prazo dun mes contado a partir do día seguinte á notificación da resolución, se o acto fose expreso, ou no prazo de tres meses contado a partir do día seguinte a aquel en que se produza o acto presunto, ou ser impugnados directamente ante a xurisdición contencioso-administrativa, no prazo de 2 meses a partir do día seguinte ao da notificación da resolución, de conformidade co disposto na Lei 29/1998, do 13 de xullo, reguladora da xurisdición contencioso-administrativa.</p>
<p>Artigo 8º.-Obras e premios.</p>
<p>1. Cada participante poderá presentar unha obra por especialidade ou por modalidade, se é o caso.</p>
<p>2. As obras presentadas polos participantes non poderán ter sido premiadas noutros certames ou concursos.</p>
<p>3. Establécense os seguintes premios por especialidade (teatro, artes plásticas, banda deseñada, moda, relato e vídeo):</p>
<p>Un primeiro premio de 6.000 euros.</p>
<p>Un segundo premio de 3.000 euros.</p>
<p>Un terceiro premio de 1.500 euros.</p>
<p>Poderanse outorgar mencións de honra, que carecerán de dotación económica, nas diferentes especialidades a aquelas obras que, a xuízo da comisión seleccionadora, acaden calidade bastante.</p>
<p>4. Cada participante non poderá recibir máis que un premio por especialidade.</p>
<p>5. Estes premios poderán ser completados con axudas económicas de acordo co disposto na parte específica de cada especialidade.</p>
<p>6. As contías dos premios obxecto desta convocatoria serán únicos e estarán suxeitos ás retencións correspondentes conforme a lexislación tributaria.</p>
<p>7. Entregaranse diplomas a todos os premiados e aos finalistas das especialidades de teatro e moda.</p>
<p>8. Segundo a calidade das obras poden ser declarados desertos ou compartidos algúns dos premios. Neste último caso, a contía do premio que se repartirá será de xeito directamente proporcional ao número de obras premiadas.</p>
<p>Artigo 9º.-Destino e devolución das obras.</p>
<p>1. As obras dos participantes premiados quedarán en posesión da Dirección Xeral de Xuventude.</p>
<p>2. As obras dos participantes non premiados que non fosen retiradas por eles ou por persoa autorizada, no prazo dun mes a partir do día seguinte ao da recepción da notificación coa decisión da comisión de selección, poderán ser destruídas ou utilizadas pola dita dirección xeral na forma que considere oportuna.</p>
<p>3. Queda implícita a autorización dos participantes para montar exposicións e/ou para a exhibición, reprodución ou publicación da imaxe ou contido das obras presentadas por calquera medio que se considere oportuno, sen máis limitacións que as derivadas da Lei 22/1987, do 11 de novembro, de propiedade intelectual.</p>
<p>4. A Dirección Xeral de Xuventude poderá desenvolver as accións que considere oportunas encamiñadas á difusión dos traballos seleccionados de todas as especialidades incluídas nesta convocatoria, propiciando mostras itinerantes en Galicia e noutras comunidades autónomas e, se é o caso, a edición de catálogos e outros soportes diferentes das obras presentadas.</p>
<p>Capítulo II</p>
<p>Parte específica</p>
<p>Sección primeira</p>
<p>Teatro</p>
<p>Artigo 10º.-Condicións xerais.</p>
<p>1. Poderán concorrer grupos teatrais, non profesionais, compostos por mozas ou mozos galegos ou residentes en Galicia, con idades comprendidas entre os 16 e os 30 anos de idade cumpridos no ano 2005. Admitirase que ata un 25% dos compoñentes do grupo supere os 30 anos.</p>
<p>Poderán superar a idade máxima, tanto os integrantes da dirección, coma do equipo técnico.</p>
<p>2. Xunto coa documentación indicada no artigo 4º, e no mesmo sobre, os grupos participantes presentarán a seguinte:</p>
<p>-Unha síntese da obra (título, autor e adaptación dos diálogos, de ser o caso) e da posta en escena (número de personaxes, tipo de decorado, vestiario, espazo que se precisa, etc.).</p>
<p>-Un vídeo, en formato VHS, ou un DVD dunha representación da obra a concurso ou dun ensaio xeral, feito dentro do ano 2005.</p>
<p>En todo caso a gravación debe estar feita a velocidade normal para que a súa duración corresponda coa duración real da representación e ten que estar en boas condicións, tanto de imaxe coma de son, para a súa correcta visión.</p>
<p>3. As representacións serán en lingua galega.</p>
<p>4. As obras poderán ser de autores galegos, españois ou estranxeiros.</p>
<p>5. Poderán presentarse obras orixinais.</p>
<p>6. A duración da representación de cada obra non poderá exceder dunha hora e corenta e cinco minutos.</p>
<p>7. A comisión seleccionará para a fase final seis grupos que serán os que representarán as obras ante esta, no lugar e na data que determinará a Consellería de Familia, Xuventude, Deporte e Voluntariado, para o que se establece unha cantidade fixa de 600 euros por grupo, co fin de cubrir os gastos orixinados polas representacións.</p>
<p>A xuízo da comisión de selección un dos grupos premiados deberá representar a obra no lugar que se lle indique desde a Consellería de Familia, Xuventude, Deporte e Voluntariado, se fose requirido para iso. Co fin de cubrir os gastos orixinados pola representación se establece unha cantidade fixa de 1.200 euros.</p>
<p>Sección segunda</p>
<p>Artes plásticas</p>
<p>Artigo 11º.-Condicións xerais.</p>
<p>1. Establécense as seguintes modalidades: pintura, escultura, fotografía e instalacións.</p>
<p>2. Xunto coa documentación indicada no artigo 4º, e no mesmo sobre, os participantes presentarán unha ficha técnica na que se indique o título da obra, ano de realización, dimensións, técnica empregada e peso da obra (isto último no caso da escultura).</p>
<p>Os proxectos de instalación achegarán a seguinte documentación: memoria explicativa do traballo artístico, planos, bocetos, fotografías e todo o material informativo que facilite a comprensión da obra.</p>
<p>3. Acéptanse todos os soportes, excepto aqueles que pola súa fraxilidade poidan sufrir deterioracións no transporte ou non sexan susceptibles de itinerancia polo material empregado ou polas súas dimensións.</p>
<p>4. As obras presentadas serán orixinais.</p>
<p>5. O tema e as técnicas serán libres.</p>
<p>6. As pinturas deben levar marco ou bastidor, e tanto as pinturas como as esculturas e as fotografías virán presentadas coa embalaxe ou enfardamento protector. No caso de obras que teñan un elevado risco de rotura ou deterioración pola súa fraxilidade, o autor será o único responsable dos posibles deterioracións.</p>
<p>7. Serán rexeitadas e non serán valoradas pola comisión de selección as obras que non estean ben embaladas e suficientemente protexidas a criterio de Dirección Xeral de Xuventude.</p>
<p>8. A organización non se responsabiliza das posibles roturas ou extravíos das obras, aínda que a Dirección Xeral de Xuventude subscribirá unha póliza que asegure, única e exclusivamente, as obras que sexan seleccionadas para a exposición e durante o tempo que dure esta, de ata un máximo de 600 euros por obra.</p>
<p>Sección terceira</p>
<p>Banda deseñada</p>
<p>Artigo 12º.-Condicións xerais.</p>
<p>1. As obras serán orixinais e inéditas.</p>
<p>2. A temática será libre, con textos en galego.</p>
<p>3. A técnica pode ser calquera, feita en branco e negro ou en cor.</p>
<p>4. O formato deberá ser DIN A4 ou DIN A-3 e a extensión mínima terá que ser de 10 páxinas.</p>
<p>5. Cada obra deberá levar pseudónimo e título.</p>
<p>6. A organización non se responsabiliza das posibles roturas ou extravíos das obras, aínda que a Dirección Xeral de Xuventude subscribirá unha póliza que asegure, única e exclusivamente, as obras que sexan seleccionadas para a exposición e durante o tempo que dure esta, de ata un máximo de 600 euros por obra.</p>
<p>Sección cuarta</p>
<p>Moda</p>
<p>Artigo 13º.-Condicións xerais.</p>
<p>1. As coleccións versarán sobre primavera-verán 2006.</p>
<p>2. As coleccións deben ser orixinais.</p>
<p>3. Xunto coa documentación indicada no artigo 4º, e nas mesmas condicións, os participantes presentarán o seguinte:</p>
<p>-Os seus deseños en láminas de formato DIN A-3 (297 mmx420 mm), con deseño de fronte e de costas.</p>
<p>-Unha colección de catro modelos de home ou muller e máis un modelo libre fóra da colección (vangarda). Terá que definir o tecido utilizado e os complementos para cada un dos modelos presentados.</p>
<p>Artigo 14º.-Desenvolvemento.</p>
<p>A comisión seleccionará para a fase final 10 participantes que confeccionarán a colección de catro modelos obrigatorios mais o modelo libre.</p>
<p>Outorgarase unha cantidade fixa de 900 euros para cada un dos 10 seleccionados como apoio á confección dos modelos.</p>
<p>Artigo 15º.-Premios.</p>
<p>Terán tamén como axuda complementaria unha bolsa de 3.000 euros cada un dos tres premiados, para formación téxtil. As bolsas serán outorgadas pola Consellería de Innovación, Industria e Comercio en virtude do convenio subscrito coa Consellería de Familia, Xuventude, Deporte e Voluntariado.</p>
<p>Haberá un diploma para o mellor deseño de vangarda.</p>
<p>Sección quinta</p>
<p>Relato</p>
<p>Artigo 16º.-Condicións xerais.</p>
<p>1. As obras serán orixinais, inéditas e en galego.</p>
<p>2. O tema será libre.</p>
<p>3. As obras, que deberán estar feitas a ordenador, terán unha extensión mínima de 20 páxinas e máxima de 30, cada páxina debe conter un mínimo de 2.300 caracteres sen espazos. As follas estarán numeradas e encadernadas e presentaranse en triplicado exemplar.</p>
<p>Sen prexuízo do anterior as obras deben presentarse tamén en CD ou disquete.</p>
<p>Sección sexta</p>
<p>Vídeo</p>
<p>Artigo 17º.-Condicións xerais.</p>
<p>1. As obras serán orixinais, inéditas e en galego.</p>
<p>2. O tema será libre.</p>
<p>3. Xunto coa documentación indicada no artigo 4º, e no mesmo sobre, os participantes presentarán a seguinte:</p>
<p>-Unha ficha técnica da obra na que se inclúa o título, un breve argumento, a data e o lugar de realización, unha fotografía do vídeo e datos técnicos e artísticos de interese.</p>
<p>4. As obras poderán ser producidas en calquera formato de vídeo, debendo presentalo en soporte VHS ou en DVD, onde figurará o título e o pseudónimo do autor desta.</p>
<p>En todo caso a gravación debe estar feita a velocidade normal para que a súa duración corresponda coa duración real e ten que estar en boas condicións, tanto de imaxe coma de son, para a súa correcta visión, en caso contrario a obra será rexeitada.</p>
<p>5. A duración de cada obra non poderá exceder de vinte minutos.</p>
<p>6. A realización das obras debe ser posterior ao 1 de xaneiro de 2004.</p>
<p>7. A Dirección Xeral de Xuventude reserva para si o dereito a solicitarlles aos participantes unha copia en formato orixinal para a súa proxección pública.</p>
<p>8. A Dirección Xeral de Xuventude reserva para si a posibilidade de utilizar un fragmento da obra de ata un máximo de tres minutos, para a súa posible difusión nos medios de comunicación.</p>
<p>Disposición adicional</p>
<p>Única.-Apróbase a delegación de atribucións da conselleira de Familia, Xuventude, Deporte e Voluntariado na directora xeral de Xuventude para ditar as oportunas resolucións no ámbito desta orde.</p>
<p>Disposicións derradeiras</p>
<p>Primeira.-Facúltase a directora xeral de Xuventude para ditar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ao da súa publicación no Diario Oficial de Galicia.</p>
<p>Santiago de Compostela, 29 de marzo de 2005.</p>
<p>Pilar Rojo Noguera</p>
<p>Conselleira de Familia, Xuventude, Deporte</p>
<p>e Voluntariado</p>

