---
date: '2019-07-08'
id: G0532-250619-0009
page: 32184
number: 128
agency: 'Consellería de Medio Ambiente, Territorio e Vivenda'
section: VI. Anuncios. a) Administración autonómica.
title: >-
  ANUNCIO do 25 de xuño de 2019, da Dirección Xeral de Patrimonio Natural, polo
  que se somete a información pública o expediente de descatalogación dos
  exemplares e formacións codificados como 8A, 21A, 24A, 31A, 74A, 75A, 103A,
  109A, 122A, 25F e 31F no Catálogo galego de árbores senlleiras.
range: Anuncio
url: >-
  https://www.xunta.gal/dog/Publicados/2019/20190708/AnuncioG0532-250619-0009_gl.html
---
<p>O artigo 4 do Decreto 67/2007, do 22 de marzo, polo que se regula o Catálogo galego de árbores senlleiras, modificado polo Decreto 10/2015, do 22 de xaneiro, establece o procedemento de catalogación e descatalogación de exemplares e formacións.</p>
    <p>Entre os obxectivos do Servizo para a revisión do estado de conservación e de saúde das árbores e formacións incluídos no catálogo galego de árbores singulares para a súa actualización e difusión, cofinanciado nun 80 % polo Fondo Europeo de Desenvolvemento Rexional (Feder) do programa operativo Feder-Galicia 2014-2020 (obxectivo temático: 6, prioridade de investimento: 6.4, obxectivo específico: 6.4.1, actuación: 6.4.1.2) (expediente de contratación 35/2017 PN), adxudicado pola Resolución do 29 de decembro de 2017 da Consellería de Medio Ambiente e Ordenación do Territorio e formalizado o 29.12.2017 entre a Xunta de Galicia e a Universidade de Santiago de Compostela, atópase o de revisar o estado de saúde e os datos dendrométricos dos exemplares e formacións incluídos no Catálogo galego de árbores senlleiras.</p>
    <p>Durante a realización dos traballos de campo correspondentes ao devandito servizo identificáronse un total de once árbores e formacións para as que se tiña producido a súa morte biolóxica ou a perda dos valores que motivaron a súa catalogación, polo que se observarían os criterios para a súa descatalogación, recollidos no punto 7 do artigo 4 do Decreto 67/2007, do 22 de marzo, polo que se regula o Catálogo galego de árbores senlleiras, modificado polo Decreto 10/2015, do 22 de xaneiro.</p>
    <p>O Comité das árbores senlleiras, reunido en sesión ordinaria o día 24.4.2019, acordou, de forma unánime polas persoas asistentes á reunión, en base na información debidamente documentada achegada de xeito previo pola Dirección Xeral de Patrimonio Natural e valorada así mesmo durante o desenvolvemento da reunión:</p>
    <p>– Informar favorablemente a descatalogación das seguintes árbores e formacións, como consecuencia da perda dos valores que motivaron a súa catalogación:</p>
    <p>8A. Araucaria excelsa da Casa de Tenreiro (Araucaria heterophylla (Salisb.) Franco) situada na Casa de Tenreiro, Pontedeume (A Coruña).</p>
    <p>21A. Castiñeiro do Mola (Castanea sativa Mill.), situado no Souto de Mola, A Mezquita (Ourense).</p>
    <p>24A. Castiñeiro da Regadiña (Castanea sativa Mill.), situado na Regadiña, A Pobra de Trives (Ourense).</p>
    <p>31A. Camecíparis de Lawson do Castelo de Soutomaior (Chamaecyparis lawsoniana (A. Murr.) Parl.), situado no Castelo de Soutomaior, Soutomaior (Pontevedra).</p>
    <p>74A. Carballo albar da Praza do Campo de Quindous (Quercus petraea (Mattusch.) Liebl.), situado en Quindous, Cervantes (Lugo).</p>
    <p>75A. Rebolo da Praza do Campo de Quindous (Quercus pyrenaica Will), situado en Quindous, Cervantes (Lugo).</p>
    <p>103A. Teixo da Casa de Tenreiro (Taxus baccata L.), situado na Casa de Tenreiro, Pontedeume (A Coruña).</p>
    <p>122A. Nogueira de Licín (Juglans regia L.), situada en Licín, O Saviñao (Lugo).</p>
    <p>25F. Buxeda do Pazo de San Lourenzo (Buxus sempervirens L.), situada no Pazo de San Lourenzo, Santiago de Compostela (A Coruña).</p>
    <p>31F. Tileiras prateadas do mosteiro de Oseira (Tilia tomentosa Moench), situadas en Oseira, San Cristovo de Cea (Ourense).</p>
    <p>– Informar favorablemente a descatalogación do seguinte exemplar, como consecuencia da súa morte biolóxica:</p>
    <p>109A. Araucaria excelsa do Pazo de Rubiáns (Araucaria heterophylla (Salisb.) Franco) situada no Pazo de Rubiáns, Vilagarcía de Arousa (Pontevedra).</p>
    <p>Polo anterior, con data do 25.6.2019 a Dirección Xeral de Patrimonio Natural resolveu acordar o inicio, por propia iniciativa da Consellería de Medio Ambiente, Territorio e Vivenda, do procedemento de descatalogación dos exemplares e formacións codificados como 8A, 21A, 24A, 31A, 74A, 75A, 103A, 122A, 25F e 31F no Catálogo galego de árbores senlleiras como consecuencia da perda dos valores que motivaron a súa inclusión, e do exemplar codificado como 109A no Catálogo galego de árbores senlleiras como consecuencia da súa morte biolóxica, e resolveu igualmente someter o expediente e a documentación correspondente a un período de información pública.</p>
    <p>En consecuencia, ábrese un período de información pública do expediente de descatalogación das árbores e formacións mencionadas neste anuncio, e a documentación asociada, durante un prazo de 20 días hábiles desde o día seguinte ao da publicación deste anuncio, coa finalidade de que aquelas persoas interesadas que se consideren directamente afectadas poidan remitir observacións e opinións por escrito, ou ben a través do enderezo de correo electrónico: dxpn.cmatv@xunta.gal, poñendo no asunto «Información pública árbores senlleiras».</p>
    <p>Durante o citado prazo, a documentación correspondente poderá ser examinada nos seguintes lugares:</p>
    <p>– Dirección Xeral de Patrimonio Natural da Consellería de Medio Ambiente, Territorio e Vivenda, San Lázaro, s/n, 15781 Santiago de Compostela.</p>
    <p>– Xefatura Territorial da Consellería de Medio Ambiente, Territorio e Vivenda da Coruña, Vicente Ferrer, 2, 15071, A Coruña.</p>
    <p>– Xefatura Territorial da Consellería de Medio Ambiente, Territorio e Vivenda de Lugo, rolda da Muralla, 70, 27071 Lugo.</p>
    <p>– Xefatura Territorial da Consellería de Medio Ambiente, Territorio e Vivenda de Ourense, rúa Paseo, 18, 32003 Ourense.</p>
    <p>– Xefatura Territorial da Consellería de Medio Ambiente, Territorio e Vivenda de Pontevedra, avenida María Victoria Moreno, 43, 4º, 36071 Pontevedra.</p>
    <p>Durante ese mesmo período poderase consultar na páxina web da Consellería de Medio Ambiente, Territorio e Vivenda (https://cmatv.xunta.gal/seccion-organizacion/c/CMAOT_DX_Conservacion_Natureza?content=Direccion_Xeral_Conservacion_Natureza/Biodiversidade/seccion.html&amp;std=expedientes_senlleiras.html&amp;sub=Arbores_senlleiras/) a información do expediente que non se corresponda con datos de carácter persoal (Lei orgánica 3/2018, do 5 de decembro, de protección de datos persoais e garantía dos dereitos dixitais).</p>
    <p>Santiago de Compostela, 25 de xuño de 2019</p>
    <footer><p>Belén María do Campo Piñeiro<br>Directora xeral de Patrimonio Natural</p></footer>

