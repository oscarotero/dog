---
date: '2012-10-22'
id: CA02-111012-0002
page: 39844
number: 201
agency: 'Consellería de Medio Ambiente, Territorio e Infraestruturas'
section: III. Outras disposicións.
title: >-
  ORDE do 4 de outubro de 2012 de aprobación definitiva da modificación puntual
  número  1  do  Plan  xeral  de  ordenación  municipal  do  Concello  de 
  Curtis  (A Coruña).
range: Orde
url: >-
  https://www.xunta.gal/dog/Publicados/2012/20121022/AnuncioCA02-111012-0002_gl.html
---
<p>O Concello de Curtis remite novamente a modificación puntual referida, en solicitude da súa aprobación definitiva conforme o previsto no artigo 85.7 da LOUG. Unha vez analizada a documentación achegada, e vista a proposta literal que nesta mesma data eleva a Secretaría Xeral de Ordenación do Territorio e Urbanismo, resulta:</p>
    <p>Primero. Antecedentes</p>
    <p>1. O Concello de Curtis conta cun PXOM aprobado definitivamente por Orde da Consellería de Política Territorial, Obras Públicas e Transportes do 19.9.2007.</p>
    <p>2. O proxecto de modificación, con data de decembro de 2009, aprobado provisionalmente polo Concello Pleno do 25.3.2011, foi obxecto da Orde desta consellería do 21.7.2011, de non outorgar a aprobación definitiva, na cal formula unha serie de obxeccións.</p>
    <p>3. O Pleno do concello, en sesión do 31.7.2012, acordou unha nova aprobación provisional do proxecto de modificación corrixido.</p>
    <p>4. A Comisión Superior de Urbanismo, na súa sesión do 19.9.2012, emitiu informe favorable sobre a modificación puntual, para os efectos previstos no artigo 94.4 da LOUG.</p>
    <p>Segundo. Obxecto e descrición do proxecto</p>
    <p>1. A modificación afecta a 92.691,50 m2 de solo clasificado polo PXOM vixente como:</p>
    <p>a) Solo urbano non consolidado, área de planeamento específico APE 4 e pequena afectación nos límites norte e leste da área de planeamento específico APE 6.</p>
    <p>b) Sector de solo urbanizable delimitado SUD-2.</p>
    <p>c) Terreos de solo urbano consolidado a equipamento, existentes e de futura obtención, vías e parcelas lucrativas, todos eles entre os SUD-2 e APE-4 e a rúa Río Mandeo.</p>
    <p>2. A modificación vén motivada pola existencia de edificacións que obtiveron licenza entre o 20.7.2006 (o día de finalización da suspensión de licenzas pola aprobación inicial do plan xeral foi o 20.7.2004) e a entrada en vigor do PXOM aprobado definitivamente por Orde da CPTOPT do 19.9.2007: edificio de quince vivendas de B+3P, con licenza do 31.10.2006; edificio de corenta e oito vivendas de B+3P, con licenza do 31.10.2006; e edificio de doce vivendas de B+3P, con licenza do 13.2.2007.</p>
    <p>Estas edificacións ocupan terreos que, conforme a ordenación do plan xeral vixente, teñen a cualificación de norma zonal 2 e vías, polo que resultan fóra de ordenación.</p>
    <p>3. A memoria sinala a necesidade de xestionar a APE-4, inviabilizada pola proporción da edificabilidade existente e permitida e pola redución que os edificios supoñen da superficie destinada a dotacións públicas.</p>
    <p>4. A proposta supón a reordenación do ámbito para excluír do solo urbano non consolidado os terreos que inclúen as edificacións mencionadas e a redelimitación e reordenación da APE-4, do SUD-2 e da APE-6 nos ámbitos e aspectos que son afectados, mantendo os índices de edificabilidade establecidos polo plan xeral (0,5437, 0,40 e 0,571 m2/m2 respectivamente). En detalle:</p>
    <p>a) Reclasificación de 998 m2 de solo do SUD-2 a solo urbano non consolidado, que se inclúe na nova delimitación do solo urbano non consolidado da APE-4. </p>
    <p>b) Á diferenza do proxecto sometido a informe previo á aprobación inicial, e para garantir a inserción do SUD-2 no núcleo urbano, reclasifícanse a solo urbanizable aproximadamente 430 m2 de solo pertencentes á APE-6.</p>
    <p>c) Ordenación detallada do SUD-2, ao abeiro do artigo 57.2 da LOUG, como actuación pública programada para executar polo sistema de cooperación.</p>
    <p>d) Recategorización de parte do solo urbano non consolidado da APE-4 a solo urbano consolidado. No proxecto agora presentado, a superficie afectada é dunha superficie aproximada de 5.350 m2, que queda cualificada coa norma zonal 2 grao 1 e que inclúe dúas das edificacións descritas nos números anteriores 2.a) e 2.b). Respecto do proxecto aprobado provisionalmente o 25.3.2011, que recategorizaba 6.166 m2 de solo, recategorízanse como consolidado só as parcelas edificadas sinaladas máis arriba.</p>
    <p>e) Recategorización de solo urbano consolidado a solo urbano non consolidado que se inclúe na APE-4, nunha superficie aproximada de 13.262 m2 (no canto dos 13.712 m2 que figuraban no proxecto sometido a informe previo á aprobación inicial, por mor da estimación da alegación presentada de manter uns terreos en solo urbano consolidado), incluíndo viarios, parte de parcelas lucrativas e dous equipamentos xerais, un existente e outro de nova creación que o plan xeral vixente prevé obter por expropiación e que agora se inclúe na xestión da APE-4 como sistema local.</p>
    <p>f) Respecto do proxecto aprobado provisionalmente o 25.3.2011, elimínase a recualificación dos terreos de solo urbano consolidado situados entre a APE-4 e a rúa Farangulla da norma zonal 1 grao 1 (residencial de baixa densidade) á norma zonal 2 grao 1 (residencial de alta densidade), mantendo a cualificación orixinaria.</p>
    <p>g) Inclusión dentro da APE-4 de 355 m2 da APE-6, o que permite crear un novo vial que favorece a integración en malla dos distintos ámbitos.</p>
    <p>h) Previsión dun grao 1 bis na norma zonal 1 de residencial de baixa densidade; e dun grao 2 bis na norma zonal 2 de residencial de alta densidade, nas áreas da ordenación detallada do SUD-2. O proxecto mantén o aumento da altura máxima na ordenanza 2.2 bis que se define de 13,00 a 13,50 m e modifica a norma zonal 5 de equipamento, para permitir como usos compatibles a vivenda unifamiliar exclusiva do garda, oficinas, garaxe, xuntanza e recreo, e a norma zonal 6 de zonas verdes para permitir edificacións accesorias. </p>
    <p>Terceiro. Análise e consideracións</p>
    <p>1. A inviabilidade de xestión da APE-13 como resultado da aparición de edificacións legais de recente construción e incompatibles coa ordenación e a necesidade de mellorar a ordenación como consecuencia disto pode subsumirse no indicado no artigo 94.1 da LOUG canto á exixencia de razón de interese público.</p>
    <p>2. A modificación afecta un espazo libre ou zona verde pública duns 4.345 m2 de superficie do vixente plan xeral na APE-4; que resulta substituída por outra de 4.972 m2, incrementando algo máis de 600 m2 a superficie e mellorando a posición e accesos; e tivo o informe favorable da Comisión Superior de Urbanismo do 19.9.2012.</p>
    <p>No sector SUD-2 que se ordena detalladamente na modificación prevense espazos libres e zonas verdes na contía sinalada no artigo 47.2 da LOUG.</p>
    <p>3. O proxecto xustifica o cumprimento dos límites de sustentabilidade e dos estándares urbanísticos de sistemas locais de espazos libres, equipamentos e prazas de aparcamento, da APE-4 e do SUD-2. Asemade, acredítase o cumprimento dos límites de sustentabilidade e das reservas de sistemas locais no distrito de Teixeiro. Tamén se acredita o cumprimento das reservas de sistemas xerais do PXOM de acordo coa LOUG no total do concello de Curtis.</p>
    <p>De conformidade cos artigos 89, 93.4 e 94.4 da LOUG e co artigo 3 do Decreto 83/2009, do 21 de abril, polo que se fixa a estrutura orgánica dos departamentos da Xunta de Galicia, a competencia para resolver sobre a aprobación definitiva dos plans xerais de ordenación municipal correspóndelle ao conselleiro de Medio Ambiente, Territorio e Infraestruturas.</p>
    <p>Cuarto. Resolución</p>
    <p>Visto canto antecede, </p>
    <h2>RESOLVO:</h2>
    <p>Primeiro. Outorgarlle a aprobación definitiva á modificación puntual nº 1 do PXOM do Concello de Curtis, no núcleo de Teixeiro, de acordo co artigo 85.7.a) da Lei 9/2002, do 30 de decembro, de ordenación urbanística e protección do medio rural de Galicia. </p>
    <p>Segundo. Contra esta orde cabe interpor recurso contencioso-administrativo ante a sala correspondente do Tribunal Superior de Xustiza de Galicia, no prazo de dous meses, que se contarán desde o día seguinte ao da súa publicación, segundo dispoñen os artigos 10 e 46 da Lei 29/1998, do 13 de xullo, reguladora da xurisdición contencioso-administrativa. </p>
    <p>Terceiro. Notifíqueselle esta orde ao concello e publíquese no DOG.</p>
    <p>Santiago de Compostela, 4 de outubro de 2012</p>
    <footer><p>Agustín Hernández Fernández de Rojas<br>Conselleiro de Medio Ambiente, Territorio e Infraestruturas</p></footer>

