---
date: '2012-10-22'
id: O3C2-151012-0001
page: 39860
number: 201
agency: Academia Galega de Seguridade Pública
section: III. Outras disposicións.
title: >-
  RESOLUCIÓN do 10 de outubro de 2012 pola que se convoca un curso para
  bombeiros e protección civil sobre prácticas de laboratorio en intervención
  con mercadorías perigosas.
range: Resolución
url: >-
  https://www.xunta.gal/dog/Publicados/2012/20121022/AnuncioO3C2-151012-0001_gl.html
---
<p>Dentro das actividades programadas para o ano 2012, en virtude do convenio de formación asinado entre a Academia Galega de Seguridade Pública e a Deputación Provincial de Ourense, anúnciase a convocatoria dun curso para bombeiros e protección civil sobre prácticas de laboratorio en intervención con mercadorías perigosas.</p>
    <p>1. Datos da actividade.</p>
    <p>Denominación: prácticas de laboratorio en intervención con mercadorías perigosas.</p>
    <p>Tipo: curso.</p>
    <p>Horas lectivas: 4.</p>
    <p>Modalidade: presencial.</p>
    <p>Obxectivos:</p>
    <p>– Dotar o persoal dos corpos de bombeiros e protección civil vinculados a plans de autoprotección dos coñecementos elementais de procedemento, uso e manexo do material básico vinculado ás emerxencias químicas.</p>
    <p>– Darlles a coñecer aos participantes as técnicas e os procedementos básicos para calquera intervención en sinistros onde estea presente un risco químico, tentar concienciar os alumnos do gran nivel de coñecementos necesarios para prever e atallar as consecuencias máis inmediatas derivadas deste tipo de sinistros.</p>
    <p>– Axudar os profesionais do sector a adquirir habilidades que lles dean a serenidade propia do coñecemento previo no caso de ter que intervir de forma real.</p>
    <p>Contido:</p>
    <p>1. Módulo teórico.</p>
    <p>1.1. Equipamentos de protección persoal:</p>
    <p>1.1.1. Traxes, cascos, botas, luvas.</p>
    <p>1.1.2. Equipamento de respiración autónoma.</p>
    <p>1.1.3. Agresións ao organismo humano producidas polas materias perigosas. </p>
    <p>1.1.4. Niveis de protección.</p>
    <p>1.2. Protocolos de intervención:</p>
    <p>1.2.1. Principais riscos que presentan as materias perigosas.</p>
    <p>1.2.2. Identificación de materias perigosas. Código europeo.</p>
    <p>1.2.3. Métodos de mitigación de incidentes con MMPP.</p>
    <p>1.2.4. Manobras básicas de intervención.</p>
    <p>2. Módulo práctico.</p>
    <p>2.1. Exercicios para adquirir coñecementos sobre as características de todos os elementos e materiais involucrados:</p>
    <p>2.1.1. Manexo de fichas de intervención.</p>
    <p>2.1.2. Posta de traxes de protección química.</p>
    <p>2.1.3. Práctica de laboratorio de control a través de neutralización de vertedura de produto corrosivo. </p>
    <p>2. Desenvolvemento da convocatoria.</p>
    <p>Destinatarios/as:</p>
    <p>– Persoal da Administración local de Ourense que desenvolva a súa actividade profesional nos corpos de bombeiros das entidades locais da provincia.</p>
    <p>– Traballadores dos equipos ou grupos municipais de intervención rápida dos concellos que requiran cualificación para realizar este tipo de tarefas desde os seus servizos.</p>
    <p>– Técnicos das entidades locais da provincia que polo seu posto de traballo estean vinculados coa materia obxecto de estudo no curso.</p>
    <p>Prazas ofertadas: 20 prazas.</p>
    <p>Reservarase o 50 % das prazas para solicitantes mulleres que reúnan os requisitos exixidos na convocatoria, segundo o disposto no artigo 37.bis da Lei 7/2004, do 16 de xullo, galega para a igualdade de mulleres e homes.</p>
    <p>3. Solicitudes de participación.</p>
    <p>Prazo de inscrición e presentación: o prazo de inscrición e presentación de solicitudes de participación rematará o día 8 de novembro de 2012.</p>
    <p>As solicitudes de participación e documentación complementaria que se exixa deberán remitirse por escrito ao Negociado de Formación da deputación provincial: </p>
    <p>– Por correo electrónico: formacion@depourense.es </p>
    <p>– Por correo: Deputación Provincial de Ourense-Negociado de Formación. Rúa do Progreso, 30-2º, 32003 Ourense.</p>
    <p>– Ou presentando a documentación no Rexistro Xeral da deputación provincial.</p>
    <p>Listaxe de solicitudes seleccionadas: a listaxe de persoas seleccionadas en cada curso exporase oficialmente no taboleiro de anuncios do Negociado de Formación da Deputación Provincial de Ourense, unha vez rematado o prazo de presentación de solicitudes e, asemade, os peticionarios poderán obter información sobre a súa admisión chamando ao teléfono 988 38 51 42 ou consultando na páxina web: www.depourense.es</p>
    <p>Criterios de selección:</p>
    <p>a) Menor número de cursos realizados polo/a alumno/a solicitante nos últimos cinco anos, segundo conste nas bases de datos da academia, e non ter feito con anterioridade o curso que se convoca.</p>
    <p>b) A igual número de cursos, terá preferencia o alumnado que leve máis tempo sen participar nas actividades da academia.</p>
    <p>c) Antigüidade.</p>
    <p>Obrigas das persoas seleccionadas: as persoas que resulten seleccionadas teñen a obriga de participar no desenvolvemento da actividade, agás que comunicasen a súa imposibilidade de asistencia con cando menos 48 horas de antelación ao comezo desta. </p>
    <p>Noutro caso, serán excluídas automaticamente da selección para as dez seguintes actividades que se convoquen, para as cales reúna os requisitos exixidos de participación (artigos 18 e 21 do Regulamento de réxime interior da Agasp, en relación co artigo 46 do Decreto 243/2008, do 16 de outubro).</p>
    <p>4. Desenvolvemento da actividade.</p>
    <p>Lugar: o curso impartirase na Aula Progreso do Centro Cultural Marcos Valcárcel da Deputación Provincial de Ourense (rúa Progreso, 30-2º, Ourense). </p>
    <p>Horario: das 16.30 ás 20.30 h.</p>
    <p>Data: 15 de novembro de 2012.</p>
    <p>Certificado de asistencia: ao remate da actividade entregaráselles un certificado de asistencia a aquelas persoas que acrediten a súa participación continuada nela.</p>
    <p>5. Dereitos e deberes do alumnado participante.</p>
    <p>Durante o desenvolvemento da actividade ao alumnado seralle de aplicación, en canto aos dereitos e deberes, o previsto no Regulamento de réxime interior da Agasp, aprobado por Orde da Consellería de Presidencia, Administracións Públicas e Xustiza do 4 de febreiro de 2009 (DOG núm. 30, do 12 de febreiro).</p>
    <p>6. Modificacións e incidencias.</p>
    <p>Tanto a Academia Galega de Seguridade Pública como a Deputación Provincial de Ourense poderán modificar o desenvolvemento normal da actividade para adaptala ás necesidades da Administración e ás continxencias que poidan xurdir.</p>
    <p>A Estrada, 10 de outubro de 2012</p>
    <footer><p>José Carlos García Bouzas<br>Director xeral da Academia Galega de Seguridade Pública</p></footer>

