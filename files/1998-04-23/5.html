---
date: '1998-04-23'
id: B58A
page: 4
number: 77
agency: 'CONSELLERÍA DE FAMILIA E PROMOCIÓN DO EMPREGO, MULLER E XUVENTUDE'
section: III. OUTRAS DISPOSICIÓNS
title: >-
  Orde do 6 de febreiro de 1998 pola que se convoca o XIV Concurso Galego de
  Banda Deseñada Xuventude 98.
range: Orde
url: 'https://www.xunta.gal/dog/Publicados/1998/19980423/AnuncioB58A_gl.html'
---
<p>O Real decreto 2434/1982, do 24 de xullo, sobre traspaso de funcións e servicios do Estado á Comunidade Autónoma de Galicia en materia de cultura, especifica no seu anexo I.B.3.h que aquela asume as competencias de promoción e organización de actividades de animación sociocultural no ámbito artístico, artesanal, turístico e de aire libre, dirixidas ós sectores da xuventude, infancia, terceira idade e sectores marxinados.</p>
<p>Neste marco competencial, o ámbito cultural e artístico no que respecta á xuventude é compartido conxuntamente polas consellerías de Familia e Promoción do Emprego, Muller e Xuventude, que a través da Dirección Xeral de Xuventude desenvolve o programa Fomento da actividade xuvenil, que ten entre os seus obxectivos básicos promociona-la actividade cultural e artística entre a nosa xuventude, e a Consellería de Cultura, Comunicación Social e Turismo, a través da súa Dirección Xeral de Promoción Cultural que ten, entre outras funcións, a de colaborar no desenvolvemento do teatro, a danza, a música, as artes líricas e coreográficas, así como a posta en práctica de medidas de apoio para os artistas, de acordo co Decreto 488/1997, do 26 de decembro, e o Decreto 8/1998, do 8 de xaneiro, polos que, respectivamente, se establece a estructura orgánica de cada unha das ditas consellerías.</p>
<p>Por outra banda, o artigo 1.3º da Orde do 11 de febreiro de 1998 pola que se regula a tramitación anticipada de expedientes de gasto, permite a posibilidade de iniciar expedientes de gasto imputables ós capítulos II, IV, VI e VII dos orzamentos xerais da Comunidade Autónoma no período de prórroga destes, unha vez aprobado o proxecto de orzamentos e sempre que exista crédito axeitado e suficiente neste, co beneficio que isto supón para o administrado ó evitarse unha demora nas actuacións administrativas previas.</p>
<p>Polo exposto, a Consellería de Familia e Promoción do Emprego, Muller e Xuventude, consciente da importancia que ten facilitar vías polas que poida manifestarse a actividade e inquedanza artística individual e colectiva da xuventude galega, e contando coa colaboración da Consellería de Cultura, Comunicación Social e Turismo, dada a natureza das actividades que se van realizar, convoca unha serie de certames, concursos e mostras que abranguen un amplo abano de manifestacións de carácter artístico e artesanal e que constitúen o programa Certames e Mostras Xuventude 98. Por todo isto,</p>
<p>DISPOÑO:</p>
<p>Artigo 1º</p>
<p>A Consellería de Familia e Promoción do Emprego, Muller e Xuventude convoca o XIV Concurso Galego de Banda Deseñada Xuventude 98, segundo as bases que se establecen no anexo I desta orde, onde se regulan os aspectos relativos á participación, condicións xerais que van rexer na respectiva convocatoria, inscricións, desenvolvemento, premios e xurado.</p>
<p>Artigo 2º</p>
<p>O concurso obxecto da presente convocatoria desenvolverase a través das delegacións provinciais da Consellería de Familia e Promoción do Emprego, Muller e Xuventude coa colaboración das delegacións provinciais da Consellería de Cultura, Comunicación Social e Turismo.</p>
<p>Artigo 3º</p>
<p>As actividades que impliquen o desenvolvemento deste concurso serán custeadas con cargo ás partidas orzamentarias 14.05.355B.640.1 e 14.01.211A.640.0 dos orzamentos xerais da Comunidade Autónoma de Galicia para 1998.</p>
<p>Disposicións derradeiras</p>
<p>Primeira.-Facúltase a directora xeral de Xuventude para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-A presente orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 6 de febreiro de 1998.</p>
<p>Manuela López Besteiro</p>
<p>Conselleira de Familia e Promoción do Emprego, Muller e Xuventude</p>
<p>ANEXO I</p>
<p>XIV Concurso de Banda Deseñada Xuventude 98</p>
<p>I. Participantes.</p>
<p>Mozas e mozos galegos ou residentes en Galicia, con idades comprendidas entre os 14 e 30 anos, cumpridos no ano 1998, en grupo ou individualmente.</p>
<p>II. Condicións xerais.</p>
<p>1. A temática será libre, con textos en galego, que terán carácter de inéditos. Valorarase o guión.</p>
<p>2. A técnica pode ser calquera, feita en branco e negro ou en cor.</p>
<p>3. O formato deberá ser DIN A-4 ou DIN A-3, e a súa extensión entre 2 e 6 páxinas inclusive.</p>
<p>4. Cada autor ou autores poderán presenta-las obras que desexen.</p>
<p>5. Cada obra deberá levar lema e título.</p>
<p>6. Xunto coas obras deberá entregarse un sobre pechado co lema/s escrito/s no seu exterior, figurando no seu interior o boletín de inscrición que se indica no anexo III cos datos do autor ou autores, fotocopia do/s DNI por ámbalas dúas caras ou da folla correspondente do libro de familia, e currículum.</p>
<p>7. A organización non se responsabiliza de posibles roturas ou extravíos das obras. A Dirección Xeral de Xuventude subscribirá unha póliza que asegure as obras, de ata un máximo de 100.000 ptas. por obra.</p>
<p>8. A Dirección Xeral de Xuventude editará unha revista coas obras que sexan seleccionadas.</p>
<p>III. Inscricións.</p>
<p>As solicitudes deberán formularse no impreso normalizado que se indica no anexo II.</p>
<p>Os participantes deberán presenta-las obras xunto coa solicitude e o sobre pechado no Servicio de Xuventude da delegación da Consellería de Familia</p>
<p>e Promoción do Emprego, Muller e Xuventude da provincia na que os interesados residan habitualmente, que pode ser en:</p>
<p>Ronda da Muralla, 70, 27003 Lugo.</p>
<p>Avd. da Habana, 81, baixo 32004 Ourense.</p>
<p>r/ Durán Loriga, 9-1º 15003 A Coruña.</p>
<p>r/ Mª Berdiales 20, entreplanta 36203 Vigo.</p>
<p>antes do día 4 de setembro de 1998.</p>
<p>IV. Desenvolvemento.</p>
<p>Fase provincial.</p>
<p>De entre tódolos traballos presentados en cada provincia o xurado procederá a seleccionar aqueles que pola súa calidade consideren merecentes de concorrer á seguinte fase.</p>
<p>Fase autonómica.</p>
<p>O xurado seleccionará os mellores traballos, que serán expostos na Casa da Xuventude de Ourense no mes de outubro de 1998, premiando aqueles que pola súa calidade e orixinalidade consideren oportuno.</p>
<p>V. Premios.</p>
<p>Establécense os seguintes premios:</p>
<p>1º 200.000 ptas.</p>
<p>2º 150.000 ptas.</p>
<p>3º 100.000 ptas.</p>
<p>4º 75.000 ptas.</p>
<p>5º 50.000 ptas.</p>
<p>6º 25.000 ptas.</p>
<p>Concederanse tamén seis accésit de 15.000 ptas., así como un diploma a tódolos participantes seleccionados na fase autonómica, que acredite a súa participación neste Concurso Galego de Banda Deseñada.</p>
<p>VI. Xurado.</p>
<p>A xuízo do xurado, e segundo a calidade das obras, poderanse deixar desertos algúns premios.</p>
<p>As contías dos premios serán únicas e indivisibles.</p>
<p>O xurado da fase autonómica será nomeado pola directora xeral de Xuventude e polo director xeral de Promoción Cultural, e estará formado por persoas cualificadas no campo artístico, recaendo a secretaría nun funcionario da Delegación Provincial de Familia e Promoción do Emprego, Muller e Xuventude de Ourense.</p>
<p>A decisión do xurado será inimpugnable.</p>
<p>3304</p>

