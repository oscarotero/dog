---
date: '2010-08-10'
page: 14
number: 152
agency: CONSELLERÍA DE EDUCACIÓN E ORDENACIÓN UNIVERSITARIA
section: I. DISPOSICIÓNS XERAIS
title: >-
  Resolución do 16 de xullo de 2010, da Dirección Xeral de Educación, Formación
  Profesional e Innovación Educativa, pola que se establece o perfil do programa
  de cualificación profesional inicial de reparación de calzado e marroquinaría
  en Galicia.
range: Resolución
---
<p>O Real decreto 1087/2005, do 16 de setembro, estableceu, entre outras, a cualificación profesional de nivel 1 de reparación de calzado e marroquinaría, pertencente á familia profesional de téxtil, confección e pel, así como os módulos formativos asociados ás unidades de competencia de que se compón.</p>
<p>O Decreto 114/2010, do 1 de xullo, polo que se establece a ordenación xeral da formación profesional do sistema educativo de Galicia, recolle na súa disposición adicional terceira que os módulos específicos asociados a unidades de competencia de cualificacións profesionais de nivel 1 incluídos nos programas de cualificación profesional inicial desenvolven a competencia do perfil profesional, e formarán parte da formación profesional do sistema educativo; e determina que a consellería con competencias en materia de educación establecerá o currículo dos módulos específicos dos respectivos perfís profesionais consonte o tecido produtivo de Galicia.</p>
<p>A Orde do 13 de maio de 2008 pola que se regulan os programas de cualificación profesional inicial na Comunidade Autónoma de Galicia establece no seu artigo 8 que os currículos dos módulos específicos dos perfís profesionais que se establezan se desenvolverán por medio de resolución da Dirección Xeral de Educación, Formación Profesional e Innovación Educativa, e que deberán tomar como referencia os módulos formativos asociados ás unidades de competencia que inclúa o perfil.</p>
<p>Na súa virtude, esta dirección xeral</p>
<p>RESOLVE:</p>
<p>Primeiro.-Obxecto.</p>
<p>Esta resolución ten por obxecto establecer o perfil profesional do programa de cualificación profesional inicial de reparación de calzado e marroquinaría en Galicia.</p>
<p>Segundo.-Identificación.</p>
<p>O programa de cualificación profesional inicial de reparación de calzado e marroquinaría queda identificado polos seguintes elementos:</p>
<p>-Denominación: reparación de calzado e marroquinaría.</p>
<p>-Nivel: programa de cualificación profesional inicial.</p>
<p>-Duración: 580 horas.</p>
<p>-Familia profesional: téxtil, confección e pel.</p>
<p>Terceiro.-Competencia xeral.</p>
<p>Reparar roturas e danos, e substituír pezas en calquera tipo de calzado ou artigo de marroquinaría, aplicando as técnicas e os procedementos necesarios de xeito autónomo e, de ser o caso, baixo a supervisión de persoal responsable, logrando a restauración do artigo coa calidade e o acabamento requiridos, nos prazos previstos, cumprindo as condicións ambientais e de seguridade, e coa adecuada atención á clientela demandante do servizo.</p>
<p>Cuarto.-Competencias profesionais, persoais e sociais.</p>
<p>As competencias profesionais, persoais e sociais deste programa de cualificación profesional inicial son as que se relacionan a seguir:</p>
<p>a) Seleccionar peles, coiros e outros materiais empregados na reparación de calzado e na creación de pequenos artigos de gornicionaría e marroquinaría, identificando a súa orixe, as súas calidades e os defectos para a súa aplicación na reparación e na creación de artigos.</p>
<p>b) Preparar os materiais, as pezas e os accesorios para a reparación do artigo coa calidade prevista.</p>
<p>c) Preparar maquinaria, equipamentos, ferramentas e utensilios necesarios para levar a cabo as operacións de reparación de calzado e marroquinaría.</p>
<p>d) Recibir os artigos que se deban reparar e as materias primas e os produtos necesarios para a reparación e a creación de pequenos obxectos.</p>
<p>e) Avaliar as posibilidades de reparación dos diferentes artigos, así como a dificultade asociada á súa reparación, elixindo o método máis adecuado en función das características do produto.</p>
<p>f) Realizar orzamentos e facturas das reparacións e dos pequenos artigos de gornicionaría e marroquinaría.</p>
<p>g) Realizar as operacións de desmontaxe, descosedura, corte, marcaxe e rebaixamento de pezas do calzado e artigos de marroquinaría, nas formas e nos tempos establecidos.</p>
<p>h) Executar as operacións de cosedura á man ou a máquina, garantindo un acabamento estético dos produtos.</p>
<p>i) Realizar operacións complementarias á reparación de calzado e de artigos de marroquinaría, tales como a duplicación de diferentes tipos de chaves e mandos.</p>
<p>j) Cumprir normas de seguridade e de protección ambiental, detectando e previndo os riscos asociados ao posto de traballo.</p>
<p>k) Manter hábitos de orde, puntualidade, responsabilidade e pulcritude ao longo da actividade.</p>
<p>l) Demostrar as actitudes de cortesía, respecto e discreción requiridas na atención á clientela.</p>
<p>m) Actuar con confianza na propia capacidade profesional e prestar atención ás innovacións que se produzan dentro do sector e que poidan fomentar o propio desenvolvemento profesional.</p>
<p>Quinto.-Relación de cualificacións e unidades de competencia do Catálogo nacional das cualificacións profesionais incluídas no perfil profesional.</p>
<p>Cualificacións profesionais completas incluídas no perfil:</p>
<p>Reparación de calzado e marroquinaría, TCP139_1 (Real decreto 1087/2005), que abrangue as seguintes unidades de competencia:</p>
<p>-UC0438_1: realizar o aprovisionamento e atender o cliente para a reparación de calzado.</p>
<p>-UC0439_1: realizar a reparación en artigos de marroquinaría.</p>
<p>-UC0440_1: realizar a reparación do calzado.</p>
<p>Sexto.-Contorno profesional.</p>
<p>1. Ámbito profesional: pequenas empresas ou talleres artesáns dedicados á reparación e/ou o acondicionamento dos materiais que compoñen o calzado ou artigos de marroquinaría, de xeito autónomo ou por conta allea.</p>
<p>2. Sectores produtivos: sector do calzado; subsector de reparación e conservación.</p>
<p>3. Ocupacións e postos de traballo máis salientables.</p>
<p>-Zapateiro/a reparador/ora de calzado.</p>
<p>-Axudante de reparación de calzado.</p>
<p>-Axudante de marroquinaría.</p>
<p>Sétimo.-Módulos específicos.</p>
<p>1. Os módulos específicos deste perfil profesional, que toman como referentes os módulos formativos asociados ás unidades de competencia de que se compón, quedan desenvolvidos no anexo I desta resolución.</p>
<p>2. Son os que se relacionan a seguir:</p>
<p>-ME0107. Materiais e servizos en reparación de calzado e marroquinaría.</p>
<p>-ME0108. Reparación de artigos de marroquinaría.</p>
<p>-ME0109. Reparación de calzado.</p>
<p>-ME0110. Formación en centros de traballo.</p>
<p>Oitavo.-Espazos e equipamentos.</p>
<p>1. Os espazos e os equipamentos mínimos necesarios para o desenvolvemento das ensinanzas deste perfil profesional son os establecidos no anexo II desta resolución.</p>
<p>2. Os espazos formativos establecidos poden ser ocupados por diferentes grupos de alumnado.</p>
<p>3. Non cómpre que os espazos formativos identificados se diferencien mediante pechamentos.</p>
<p>Noveno.-Profesorado e persoas formadoras.</p>
<p>1. A atribución docente dos módulos específicos que constitúen as ensinanzas deste perfil profesional nos programas de cualificación profesional inicial impartidos en centros de ensino públicos dependentes da Consellería de Educación e Ordenación Universitaria establécese no anexo III A) desta resolución.</p>
<p>2. As titulacións requiridas para a impartición dos módulos específicos que conforman o perfil profesional nos programas de cualificación profesional inicial para os centros de titularidade privada ou doutras administracións distintas da educativa establécense no anexo III B) desta resolución.</p>
<p>3. O perfil das persoas formadoras que impartan os módulos específicos en contornos produtivos establécese no anexo IV desta resolución.</p>
<p>Décimo.-Relación de módulos específicos coas unidades de competencia do Catálogo nacional de cualificacións profesionais que abrangue o programa.</p>
<p>A relación dos módulos específicos coas unidades de competencia do catálogo nacional de cualificacións Profesionais que abrangue o programa é a que figura na táboa que se inclúe como anexo V desta resolución.</p>
<p>Décimo primeiro.-Distribución horaria dos módulos específicos.</p>
<p>A distribución horaria dos módulos específicos cursados en contornos non produtivos especifícase no anexo VI desta resolución.</p>
<p>Disposición derradeira</p>
<p>Entrada en vigor.</p>
<p>Esta resolución entrará en vigor a partir do día seguinte ao da súa publicación no Diario Oficial de Galicia.</p>
<p>Santiago de Compostela, 16 de xullo de 2010.</p>
<p>José Luis Mira Lema</p>
<p>Director xeral de Educación, Formación Profesional e Innovación Educativa</p>
<p>ANEXO I</p>
<p>Módulos específicos</p>
<p>1. Módulo específico: materiais e servizos en reparación de calzado e marroquinaría.</p>
<p>-Código: ME0107.</p>
<p>-Duración: 70 horas.</p>
<p>1.1. Resultados de aprendizaxe e criterios de avaliación.</p>
<p>-RA1. Atende a clientela e comunícase con ela en establecementos de reparación de calzado e marroquinaría, recoñecendo as diferentes técnicas de comunicación.</p>
<p>-CA1.1. Describíronse as calidades de que se debe dispor e as actitudes que se deben desenvolver para atender a clientela nas relacións comerciais.</p>
<p>-CA1.2. Identificáronse as variables que interveñen na conduta e as motivacións da clientela.</p>
<p>-CA1.3. Realizouse o proceso comunicativo a partir da caracterización dun suposto de atención.</p>
<p>-CA1.4. Identificouse a documentación anexa ás operacións de atención á clientela.</p>
<p>-RA2. Recibe e almacena os artigos para a súa reparación, con distinción das súas propiedades e as súas aplicacións.</p>
<p>-CA2.1. Identificáronse as técnicas de recepción e almacenamento segundo os materiais e os produtos que cumpra reparar.</p>
<p>-CA2.2. Describíronse os procedementos para o correcto almacenamento de materiais.</p>
<p>-CA2.3. Describíronse procedementos de seguridade e prevención para o almacenamento.</p>
<p>-CA2.4. Interpretáronse e cubriranse as fichas de existencias e os inventarios.</p>
<p>-CA2.5. Elaboráronse partes de incidencias, con indicación das anomalías e das deficiencias detectadas.</p>
<p>-RA3. Distingue os tipos de peles e a súa relación coas características do artigo que se vaia fabricar con elas.</p>
<p>-CA3.1. Recoñecéronse os tipos de peles segundo a súa natureza, e describíronse as súas características e as súas aplicacións na fabricación de artigos e uso industrial.</p>
<p>-CA3.2. Identificáronse os defectos máis comúns en peles e coiros debidos a fallos naturais ou derivados dos procesos de fabricación ou tratamento.</p>
<p>-CA3.3. Clasificáronse as peles acabadas de acordo co tamaño, o grosor e os defectos.</p>
<p>-CA3.4. A partir de mostras de peles e coiros:</p>
<p>-Fixéronse ensaios de carácter visual e táctil, e identificouse o tipo de pel.</p>
<p>-Identificáronse os defectos e as anomalías máis frecuentes das peles que inciden nas características e nas aplicacións do produto.</p>
<p>-Indicouse o comportamento das peles en función do seu uso e dos procesos de fabricación en que interveñan.</p>
<p>-Expresáronse as características e os parámetros das peles coa terminoloxía, as medidas e as unidades apropiadas.</p>
<p>-Interpretáronse e cubriranse fichas técnicas que expresen datos característicos de mostras de peles.</p>
<p>-RA4. Distingue por procedementos sinxelos as fibras, os fíos e os tecidos, recoñecéndoos segundo as súas características diferenciais.</p>
<p>-CA4.1. Identificáronse as materias e os produtos téxtiles, segundo as súas orixes.</p>
<p>-CA4.2. Describíronse as características e as propiedades das materias e dos produtos téxtiles.</p>
<p>-CA4.3. Partindo de mostras de fibras, fíos e tecidos, fixéronse ensaios de carácter visual e táctil, e indicouse o que pode ser e o que non é.</p>
<p>-CA4.4. Recoñecéronse as materias téxtiles polo seu comportamento en ensaios de combustión á chama: xeito de arder, olor despedido, formación de engurras, fusión e refugallos ou cinza producidos.</p>
<p>-RA5. Caracteriza os produtos téxtiles (fíos, tecidos e teas non tecidas) en relación cos procesos propios de fabricación.</p>
<p>-CA5.1. Describíronse os procesos básicos de produción de fíos, tecidos e teas non tecidas, e comparáronse os produtos de entrada e saída.</p>
<p>-CA5.2. Observáronse mostras de fíos e comprobouse que tipo de torsión e/ou retorsión teñen os cabos ou as fibras, segundo as súas características e as súas propiedades.</p>
<p>-CA5.3. Partindo de mostras de tecidos, destecéronse e deduciuse a estrutura do tecido, segundo as súas características e as súas propiedades.</p>
<p>-CA5.4. Observáronse mostras de teas non tecidas e indicáronse as súas características e propiedades.</p>
<p>-CA5.5. Recoñecéronse os defectos máis comúns nos produtos téxtiles, en mostras e/ou imaxes fotográficas, debidos a fallos de fabricación.</p>
<p>-RA6. Relaciona os tratamentos (branqueamento, tintura, aprestos, etc.) que recibira a materia prima coas características e as propiedades do material utilizado na reparación de calzado e marroquinaría.</p>
<p>-CA6.1. Describíronse as características e as propiedades que lles transmiten os tratamentos máis salientables ás materias téxtiles, a partir da observación e da análise de mostras.</p>
<p>-CA6.2. Identificáronse as operacións básicas sobre esquemas de procesos de ennobrecemento.</p>
<p>-CA6.3. Observáronse mostras de fíos, tecidos e teas non tecidas, e deduciuse o tratamento ou os tratamentos recibidos segundo as súas características e propiedades.</p>
<p>-CA6.4. Recoñecéronse os defectos máis comúns en mostras dos produtos téxtiles debidos a fallos de tratamento de ennobrecemento.</p>
<p>-RA7. Distingue as condicións básicas de presentación, conservación, manipulación e acondicionamento de materias téxtiles e peles, segundo as súas características e as súas propiedades.</p>
<p>-CA7.1. Relacionáronse os tipos de presentación e embalaxe cos requisitos de comercialización, almacenamento e transporte.</p>
<p>-CA7.2. Interpretáronse etiquetas normalizadas de contidos, manipulación e conservación de materiais téxtiles e peles.</p>
<p>-CA7.3. Indicáronse as condicións ambientais (temperatura, humidade, luz, ventilación, etc.) e de procedemento de colocación que debe ter un almacén para manter as materias téxtiles e as peles en bo estado.</p>
<p>1.2. Contidos básicos.</p>
<p>Natureza e características da pel e o coiro.</p>
<p>-Estrutura e partes da pel.</p>
<p>-Tipos de peles.</p>
<p>-Esquema dos procesos de curtido.</p>
<p>-Aplicacións e procedementos de identificación das peles curtidas.</p>
<p>-Principais defectos das peles.</p>
<p>Manipulación e clasificación de peles e coiros.</p>
<p>-Clasificación comercial das peles por calidades.</p>
<p>-Procedementos de conservación.</p>
<p>-Limpeza e mantemento das peles e os coiros.</p>
<p>Fibras naturais, artificiais e sintéticas.</p>
<p>-Clasificación, características e propiedades das fibras.</p>
<p>-Esquema básico dos procesos de obtención.</p>
<p>Fíos.</p>
<p>-Tipoloxía e procedementos de identificación.</p>
<p>-Esquema básico dos procesos de transformación.</p>
<p>Tecidos de calada e punto.</p>
<p>-Estrutura dos tecidos.</p>
<p>-Esquema básico dos procesos de obtención.</p>
<p>Teas non tecidas.</p>
<p>-Esquema básico dos procesos de obtención.</p>
<p>Tratamentos de ennobrecemento téxtil (acabamentos)</p>
<p>-Esquema básico dos tratamentos.</p>
<p>-Presentación comercial: identificación, manipulación e conservación.</p>
<p>Habilidades de comunicación.</p>
<p>-Barreiras e dificultades.</p>
<p>-Comunicación non verbal.</p>
<p>-Comunicación verbal: técnicas de emisión de mensaxes orais.</p>
<p>-Comunicación a través de medios non presenciais.</p>
<p>-Escoita: técnicas de recepción de mensaxes orais.</p>
<p>-Variables que condicionan ou determinan os intereses de consumo da clientela.</p>
<p>-Motivación, frustración e mecanismos de defensa.</p>
<p>-Teoría de Maslow.</p>
<p>-Necesidades segundo as condutas.</p>
<p>-Perfís psicolóxicos da clientela.</p>
<p>Persoal vendedor.</p>
<p>-Características, funcións, actitudes e coñecementos.</p>
<p>-Persoal vendedor profesional: modelo de actuación.</p>
<p>-Calidades que debe reunir.</p>
<p>-Aptitudes para a venda e o seu desenvolvemento.</p>
<p>-Relacións coa clientela.</p>
<p>-Documentación anexa ás operacións de venda.</p>
<p>Normativa comunitaria, estatal e autonómica.</p>
<p>-Lexislación comunitaria, estatal e autonómica referente a residuos perigosos e ao uso de substancias perigosas en establecementos de reparación de calzado.</p>
<p>-Normativa referente á etiquetaxe de calzado ecolóxico.</p>
<p>1.3. Orientacións pedagóxicas.</p>
<p>Este módulo específico contén a formación asociada á función de recoñecemento de artigos e materiais téxtiles e elementos complementarios, así como a súa recepción e o seu almacenamento.</p>
<p>A definición desta función abrangue aspectos como:</p>
<p>-Diferenciación de artigos e materiais téxtiles en función das súas características e as súas aplicacións.</p>
<p>-Xestión de almacén.</p>
<p>As liñas de actuación no proceso de ensino e aprendizaxe que permiten alcanzar as competencias do módulo versarán sobre:</p>
<p>-Caracterización de artigos e materiais téxtiles e con elementos complementarios.</p>
<p>-Almacenamento e control da rastrexabilidade de artigos e materiais téxtiles.</p>
<p>2. Módulo específico: reparación de artigos de marroquinaría.</p>
<p>-Código: ME0108.</p>
<p>-Duración: 117 horas.</p>
<p>2.1. Resultados de aprendizaxe e criterios de avaliación.</p>
<p>-RA1. Describe os procesos de reparación de diversos artigos de marroquinaría.</p>
<p>-CA1.1. Interpretouse a información técnica necesaria para coñecer os procesos de reparación de marroquinaría.</p>
<p>-CA1.2. Describíronse e clasificáronse os defectos producidos en distintos artigos de marroquinaría polo uso diario ou pola mala calidade dos materiais.</p>
<p>-CA1.3. Identificáronse os tipos de compoñentes que se poden substituír, en función das características do artigo e das técnicas que se apliquen.</p>
<p>-CA1.4. Enumeráronse as operacións de reparación, en función da técnica e do artigo (cambiar cremalleira, broches, etc.).</p>
<p>-CA1.5. Describíronse as máquinas e as ferramentas básicas que se empregan con relación ao proceso.</p>
<p>-RA2. Puxéronse a punto as máquinas e as ferramentas básicas segundo as técnicas de corte, ensamblaxe ou montaxe, e en función das exixencias dos materiais para reparación.</p>
<p>-CA2.1. Interpretouse a información técnica e manual de máquinas referente ao funcionamento, a posta a punto e o mantemento de primeiro nivel.</p>
<p>-CA2.2. Describíronse e clasificáronse as máquinas e as ferramentas segundo as súas prestacións no proceso de reparación.</p>
<p>-CA2.3. Nun caso práctico, preparáronse máquinas e, consonte a información dada, realizáronse operacións de montaxe e desmontaxe, lubricación e limpeza, regulación e axuste, utilizando os procedementos e as técnicas habituais, e cumprindo as normas de seguridade.</p>
<p>-RA3. Retira pezas do artigo de marroquinaría para a súa substitución e realiza a súa marcaxe e o seu corte, de acordo coas características dos materiais e co seu aproveitamento.</p>
<p>-CA3.1. Describíronse os procedementos de preparación e corte de diversos materiais (material exterior, recheo, forro, etc.), así como os seus condicionantes (textura, cor, debuxo, defectos, etc.) e o número de pezas.</p>
<p>-CA3.2. Describiuse o procedemento de reprodución sobre papel ou cartón das pezas retiradas, e indicáronse as sinalizacións correspondentes.</p>
<p>-CA3.3. Identificáronse os parámetros máis importantes do corte que se deben controlar para evitar fallos.</p>
<p>-CA3.4. A partir dun caso práctico de preparación e corte de materiais para a reparación dun artigo determinado:</p>
<p>-Organizáronse as actividades consonte a información técnica proporcionada.</p>
<p>-Identificáronse e seleccionáronse as máquinas, as ferramentas e os utensilios necesarios.</p>
<p>-Seleccionouse o material sobre a base do artigo que cumpra reparar.</p>
<p>-Realizouse o a estendedura seguindo o proceso máis adecuado en función das condicións deste: sen pregamentos, aliñado, coa tensión necesaria, tendo en conta o sentido do fío e coa dirección adecuada.</p>
<p>-Detectáronse anomalías ou defectos no material, e valorouse a repercusión no artigo.</p>
<p>-Realizouse a marcaxe de patróns sobre o material por distintos procedementos, sinalando puntos de unión, acabamentos de ourelos e emprazamentos de adornos ou fornituras, para facilitar a ensamblaxe posterior.</p>
<p>-Realizáronse as operacións de corte con habilidade e destreza, ordenadamente, con pulcritude, precisión e seguridade, aplicando as técnicas e os procedementos axeitados.</p>
<p>-Comprobouse a calidade dos compoñentes cortados de xeito rigoroso e eficaz, e corrixíronse as anomalías detectadas.</p>
<p>-RA4. Realiza operacións de preparación e ensamblaxe das pezas que cumpra substituír e os complementos, segundo modelo, para a reparación de artigos de marroquinaría á man e/ou a máquina, aplicando criterios de seguridade.</p>
<p>-CA4.1. Clasificáronse e describíronse as operacións de preparación e ensamblaxe en función do tipo de unión, os medios e os materiais que se vaian utilizar.</p>
<p>-CA4.2. Realizáronse con habilidade, destreza e autonomía operacións de preparación para a ensamblaxe de acordo coa información técnica, concretando a secuencia de operacións e actuando con criterios estéticos e de seguridade.</p>
<p>-CA4.3. Identificáronse e seleccionáronse procedementos en función de determinados criterios de ensamblaxe e elementos de unión, como tipos de fío, adhesivos, etc.</p>
<p>-CA4.4. Realizáronse exercicios de diferentes costuras de unión de materiais, á man e a máquina, con habilidade, precisión e autonomía, con criterios estéticos e eficacia, co fin de lograr as condicións requiridas de resistencia, flexibilidade e fixación, segundo especificacións dadas.</p>
<p>-CA4.5. Realizáronse operacións de incorporación de elementos como cremalleiras, fibelas, cantoneiras, etc., para substituír os avariados.</p>
<p>-CA4.6. A partir dun caso práctico de preparación e ensamblaxe de compoñentes para a reparación dun artigo de marroquinaría:</p>
<p>-Organizáronse as actividades consonte a información técnica proporcionada.</p>
<p>-Identificáronse e seleccionáronse as máquinas, as ferramentas e os utensilios necesarios.</p>
<p>-Preparáronse os compoñentes con base nos materiais que cumpra ensamblar.</p>
<p>-Realizáronse as operacións de ensamblaxe con habilidade e destreza, ordenadamente, con pulcritude, precisión e seguridade, aplicando os métodos e as técnicas para cada tipo de unión.</p>
<p>-Comprobouse a calidade dos compoñentes ensamblados de xeito rigoroso e eficaz, e corrixíronse as anomalías detectadas.</p>
<p>-CA4.7. Identificáronse os riscos primarios que poden xurdir nas operacións de preparación e ensamblaxe, e describíronse as medidas preventivas adecuadas para a saúde e a seguridade no contorno de traballo.</p>
<p>-RA5. Realiza as operacións de acabamento na reparación de artigos de marroquinaría para lles conferir as características e o aspecto de presentación final.</p>
<p>-CA5.1. Clasificáronse os tipos máis característicos de acabamento na reparación de marroquinaría (tintura, ceras, puimento, brillo, etc.), así como os medios e os materiais que cumpra utilizar, e determináronse as secuencias de operacións.</p>
<p>-CA5.2. A partir dun caso práctico de cambio de cor dun artigo de marroquinaría en pel:</p>
<p>-Organizáronse as operacións de tinguidura conforme a información recibida, os medios e os materiais que haxa que utilizar.</p>
<p>-Identificouse a tintura que se debe aplicar.</p>
<p>-Realizouse a limpeza da pel e deixouse secar.</p>
<p>-Realizouse con habilidade e destreza a tintura, e comprobouse que penetre nas engurras que poida ter.</p>
<p>-Evitouse que a tinta forme pingas.</p>
<p>-CA5.3. A partir dun caso práctico de acabamento na reparación de marroquinaría en pel e/ou tecido:</p>
<p>-Organizáronse as operacións de acabamento na reparación consonte a información recibida, os medios e os materiais que cumpra utilizar.</p>
<p>-Realizáronse con habilidade e destreza as operacións de acabamento, aplicando as técnicas apropiadas en cada operación (pistola, cepillo, enceramento, puimento, etc.).</p>
<p>-Realizouse o acabamento con autonomía, método, pulcritude, criterio estético, e preocupación pola seguridade e a saúde no traballo.</p>
<p>-Comprobouse a calidade do acabamento, a aparencia e a solidez do artigo de marroquinaría reparado, así como os aspectos globais de pulcritude e uniformidade da cor, e corrixíronse as anomalías detectadas.</p>
<p>-CA5.4. Identificáronse os riscos primarios que poden xurdir nas operacións de acabamento e describíronse as medidas preventivas adecuadas para a saúde e a seguridade no contorno de traballo.</p>
<p>-RA6. Formaliza a información técnica necesaria.</p>
<p>-CA6.1. Formalizouse a documentación xerada de xeito claro, concreto e preciso.</p>
<p>-CA6.2. Formalizáronse partes de incidencias e anomalías do proceso e do produto reparado, para facilitar tarefas posteriores.</p>
<p>-CA6.3. Formalizouse a documentación relacionada coa produtividade, a calidade e a seguridade.</p>
<p>2.2. Contidos básicos.</p>
<p>Artigos de marroquinaría.</p>
<p>-Tipos e características: bolsos, cintos, fundas, billeteiras, carteiras, maletas, estoxos, etc.</p>
<p>-Fichas técnicas.</p>
<p>-Extracción de patróns de compoñentes.</p>
<p>-Xogo de patróns.</p>
<p>Materiais empregados no arranxo de artigos de marroquinaría.</p>
<p>-Tecidos, peles, coiros, laminados, sintéticos e polímeros.</p>
<p>-Tecidos: recubrimento.</p>
<p>-Recheo: espumas, cuerson, cartón pedra, etc.</p>
<p>-Soportes: accesorios e compoñentes prefabricados.</p>
<p>-Fíos: grosor, resistencia e calidade.</p>
<p>-Pegamentos e colas, siliconas e disolventes: características, conservación e seguridade no uso.</p>
<p>-Adornos, fornituras e complementos auxiliares utilizados en marroquinaría.</p>
<p>-Tinturas e ceras: tipos e aplicacións.</p>
<p>Máquinas e o seu mantemento.</p>
<p>-Máquinas de corte, ensamblaxe e acabamento.</p>
<p>-Manual de mantemento.</p>
<p>-Mantemento preventivo e correctivo.</p>
<p>-Fichas técnicas e manuais de mantemento.</p>
<p>Operacións aplicadas á reparación de artigos de marroquinaría.</p>
<p>-Técnicas de corte: manual e convencional, de presión e automático.</p>
<p>-Parámetros do corte. Máquinas e ferramentas.</p>
<p>-Secuencia de operacións do corte convencional: escachar e afinar.</p>
<p>-Preparación a estendedura de peles, tecidos e outros materiais.</p>
<p>-Corte dos distintos materiais.</p>
<p>-Ensamblaxe por distintas técnicas: cosedura, pegado, etc.</p>
<p>-Acabamento de compoñentes soltos.</p>
<p>-Acabamento final do artigo.</p>
<p>Seguridade nos procedementos de reparación de artigos de marroquinaría.</p>
<p>-Normas de seguridade.</p>
<p>-Accidentes máis comúns nas máquinas de corte, ensamblaxe e acabamento.</p>
<p>-Equipamentos de protección individual.</p>
<p>-Dispositivos de máquinas para a seguridade activa.</p>
<p>2.3. Orientacións pedagóxicas.</p>
<p>Este módulo específico contén a formación asociada á función de reparación de artigos de marroquinaría.</p>
<p>A definición desta función abrangue aspectos como:</p>
<p>-Desmontaxe de pezas para a súa substitución ou a súa reparación.</p>
<p>-Obtención de patróns e pezas de substitución.</p>
<p>-Ensamblaxe e acabamento de artigos de marroquinaría.</p>
<p>As liñas de actuación no proceso de ensino e aprendizaxe que permiten alcanzar as competencias do módulo versarán sobre:</p>
<p>-Técnicas de retirada de pezas.</p>
<p>-Técnicas de corte de material.</p>
<p>-Técnicas de ensamblaxe.</p>
<p>3. Módulo específico: reparación de calzado.</p>
<p>-Código: ME0109.</p>
<p>-Duración: 233 horas.</p>
<p>3.1. Resultados de aprendizaxe e criterios de avaliación.</p>
<p>-RA1. Analiza as fases dos procesos de reparación de calzado de diferentes modelos.</p>
<p>-CA1.1. Interpretouse a información técnica necesaria para coñecer os procesos de reparación de calzado.</p>
<p>-CA1.2. Describíronse e clasificáronse os defectos producidos en distintos tipos de calzado polo uso diario ou pola mala calidade dos materiais.</p>
<p>-CA1.3. Identificáronse os tipos de compoñentes que se poden substituír en función das características do calzado e das técnicas que se apliquen.</p>
<p>-CA1.4. Describíronse as operacións de reparación, segundo a técnica e o artigo (filis, tapa, vivos, envelope, etc.).</p>
<p>-CA1.5. Describíronse as máquinas e as ferramentas básicas que se empregan en función do proceso.</p>
<p>-RA2. Pon a punto as máquinas e as ferramentas básicas segundo as técnicas de corte, ensamblaxe, montaxe ou acabamento, e segundo as exixencias dos materiais para a reparación de calzado.</p>
<p>-CA2.1. Interpretouse a información técnica e manual de máquinas referente ao funcionamento, a posta a punto e o mantemento de primeiro nivel.</p>
<p>-CA2.2. Describíronse e clasificáronse as máquinas e as ferramentas segundo as súas prestacións no proceso de reparación.</p>
<p>-CA2.3. Nun caso práctico, preparáronse máquinas de corte, ensamblaxe ou montaxe e, segundo a información dada, realizáronse operacións de montaxe e desmontaxe, lubricación e limpeza, regulación e axuste, utilizando os procedementos e as técnicas habituais, cumprindo as normas de seguridade.</p>
<p>-CA2.4. Nun caso práctico, preparáronse as fresas e as cardas (banco de finissage) segundo o material que se vaia utilizar no proceso de reparación, utilizando os procedementos e as técnicas habituais, cumprindo as normas de seguridade.</p>
<p>-RA3. Retira pezas do calzado para a súa substitución, realizando a súa marcaxe e o seu corte, de acordo coas características dos materiais e o seu aproveitamento.</p>
<p>-CA3.1. Describíronse os procedementos de preparación e corte de distintos materiais (material exterior, forro, etc.), os condicionantes (textura, cor, debuxo, defectos, etc.) e o número de pezas.</p>
<p>-CA3.2. Describiuse a reprodución sobre papel ou cartón das pezas retiradas, indicando as sinalizacións correspondentes.</p>
<p>-CA3.3. Identificáronse os parámetros do corte máis importantes que cumpra controlar, para evitar fallos.</p>
<p>-CA3.4. A partir dun caso práctico de preparación e corte de materiais para a reparación dun artigo determinado:</p>
<p>-Organizáronse as actividades conforme a información técnica proporcionada.</p>
<p>-Identificáronse e seleccionáronse máquinas, ferramentas e utensilios necesarios.</p>
<p>-Seleccionouse o material sobre a base do artigo que haxa que reparar.</p>
<p>-Realizouse a estendedura do material seguindo o proceso máis acaído, en función das condicións deste: sen pregamentos, aliñado, coa tensión necesaria, tendo en conta o sentido do fío e coa dirección adecuada.</p>
<p>-Detectáronse anomalías ou defectos no material, e valorouse a repercusión no artigo.</p>
<p>-Realizouse a marcaxe de patróns, tendo en conta a simetría destes, sobre o material por distintos procedementos, sinalando puntos de unión, acabamentos de ourelas e emprazamentos de adornos ou fornituras, e facilitouse a ensamblaxe posterior.</p>
<p>-Realizáronse con habilidade e destreza as operacións de corte, ordenadamente, con pulcritude, precisión e seguridade, aplicando as técnicas e os procedementos axeitados.</p>
<p>-Realizouse, de ser o caso, o rebaixamento das pezas cortadas.</p>
<p>-Comprobouse a calidade dos compoñentes cortados de xeito rigoroso e eficaz, e corrixíronse as anomalías detectadas.</p>
<p>-RA4. Realiza operacións de preparación e ensamblaxe para a reparación de calzado á man e/ou a máquina das pezas que haxa que substituír e dos complementos, segundo o modelo e aplicando criterios de seguridade.</p>
<p>-CA4.1. Clasificáronse e describíronse as operacións de preparación e ensamblaxe en función do tipo de unión, os medios e os materiais que se vaian utilizar.</p>
<p>-CA4.2. Identificáronse e seleccionáronse procedementos en función de determinados criterios de preparación para a ensamblaxe e elementos de unión, como tipos de fío, adhesivos, etc.</p>
<p>-CA4.3. Realizáronse exercicios de diferentes costuras de unión de materiais, á man e a máquina, con habilidade, precisión, autonomía, criterios estéticos e eficacia, co fin de lograr as condicións requiridas de resistencia, flexibilidade e fixación, segundo especificacións dadas.</p>
<p>-CA4.4. Describíronse as operacións de substitución de compoñentes como cambrillóns, tacóns, solas, tapas (filis) ou prefabricados, entre outras, para substituír os avariados.</p>
<p>-CA4.5. Explicáronse as operacións necesarias para o alargamento de interiores do calzado, nomeadamente na zona das dedas, a empeña e o talón.</p>
<p>-CA4.6. A partir dun caso práctico de preparación e ensamblaxe de compoñentes para a reparación de calzado:</p>
<p>-Organizáronse as actividades consonte a información técnica proporcionada.</p>
<p>-Identificáronse e seleccionáronse máquinas, ferramentas e utensilios necesarios.</p>
<p>-Preparáronse os compoñentes con base nos materiais que cumpra ensamblar.</p>
<p>-Realizáronse con habilidade e destreza as operacións de ensamblaxe (cosedura e/ou pegado) de xeito ordenado, con pulcritude, precisión e seguridade, aplicando os métodos e as técnicas para cada tipo de unión.</p>
<p>-Incorporáronse elementos auxiliares e ornamentais segundo o tipo de calzado e a reparación indicada.</p>
<p>-Comprobouse a calidade dos compoñentes ensamblados de xeito rigoroso e eficaz, e corrixíronse as anomalías detectadas.</p>
<p>-CA4.7. A partir dun caso práctico de reparación de calzado, consonte a información técnica:</p>
<p>-Organizáronse as actividades conforme a información técnica proporcionada.</p>
<p>-Identificáronse e seleccionáronse máquinas, ferramentas e utensilios necesarios.</p>
<p>-Cambiouse o cambrillón ou o tacón por rotura despegando o tacón ata a zona que permita a súa extracción e que admita a nova colocación.</p>
<p>-Preparáronse e colocáronse na forma solas, tapas ou filis para asentar as pezas que se vaian pór, á man ou con prensa, aplicando criterios de seguridade.</p>
<p>-Fresáronse as pezas montadas (tapas, filis, etc.) non superando a liña que marca sola-tacón onde se asentan e se tinguen os cantos desgastados, con habilidade, destreza e normas de seguridade.</p>
<p>-CA4.8. A partir dun caso práctico de alargamento de interiores de calzado, de acordo coa información técnica:</p>
<p>-Organizáronse as actividades consonte a información técnica proporcionada.</p>
<p>-Identificáronse e seleccionáronse as máquinas, as ferramentas e os utensilios necesarios.</p>
<p>-Identificouse a zona das dedas, a empeña e/ou o talón que se queira alargar.</p>
<p>-Colocouse o calzado en moldes metálicos aplicando presións desde o interior para adaptalo ás medidas previstas.</p>
<p>-CA4.9. Identificáronse os riscos primarios que poden xurdir nas operacións de preparación e ensamblaxe para a reparación do calzado, e describíronse as medidas preventivas adecuadas para a saúde e a seguridade no contorno de traballo.</p>
<p>-RA5. Realiza as operacións de acabamento na reparación de calzado para lle conferir as características e o aspecto de presentación final.</p>
<p>-CA5.1. Clasificáronse os tipos máis característicos de acabamento na reparación de calzado (tintura, ceras, puimento, brillo, etc.), así como os medios e os materiais que cumpra utilizar, e determináronse as secuencias de operacións.</p>
<p>-CA5.2. A partir dun caso práctico de cambio de cor de calzado en pel:</p>
<p>-Organizáronse as operacións de tinguidura consonte a información recibida, os medios e os materiais que cumpra utilizar.</p>
<p>-Identificouse a tintura que se debe aplicar.</p>
<p>-Realizouse a limpeza da pel e deixouse secar.</p>
<p>-Realizouse con habilidade e destreza a tintura, comprobando que penetre nas engurras que poida haber.</p>
<p>-Evitouse que a tinta forme pingas.</p>
<p>-Respectouse o tempo de secado, comprobando que a pel absorba a tinta despois de cada man de tintura.</p>
<p>-CA5.3. A partir dun caso práctico de acabamento na reparación de calzado en pel e/ou tecido:</p>
<p>-Organizáronse as operacións de acabamento na reparación consonte a información recibida, os medios e os materiais que cumpra utilizar.</p>
<p>-Realizáronse con habilidade e destreza as operacións no banco de finissage de acordo coa información técnica e cos criterios de seguridade.</p>
<p>-Realizáronse con habilidade e destreza as operacións de acabamento, aplicando as técnicas apropiadas en cada operación (pistola, cepillo, enceramento, puimento, etc.).</p>
<p>-Realizouse o acabamento con autonomía, método, pulcritude, criterio estético, e preocupación pola seguridade e a saúde no traballo.</p>
<p>-Comprobouse a calidade do acabamento, a aparencia e a solidez do calzado reparado, así como os aspectos globais de pulcritude e uniformidade da cor, e corrixíronse as anomalías detectadas.</p>
<p>-CA5.4. Identificáronse os riscos primarios que poden xurdir nas operacións de acabamento na reparación do calzado, e describíronse as medidas preventivas adecuadas para a saúde e a seguridade no contorno de traballo.</p>
<p>-RA6. Formaliza a información técnica necesaria.</p>
<p>-CA6.1. Formalizouse a documentación xerada de xeito claro, concreto e preciso.</p>
<p>-CA6.2. Formalizáronse partes de incidencias e anomalías do proceso e do calzado reparado, para facilitar tarefas posteriores.</p>
<p>-CA6.3. Formalizouse a documentación relacionada coa produtividade, a calidade e a seguridade.</p>
<p>3.2. Contidos básicos.</p>
<p>Calzado.</p>
<p>-Tipos de calzado: de cabaleiro, de señora, infantil, de bebé, especial e de seguridade.</p>
<p>-Reparación e acabamento de calzado: operacións e procedementos.</p>
<p>-Fichas técnicas.</p>
<p>-Extracción de patróns de compoñentes.</p>
<p>-Xogo de patróns.</p>
<p>Materiais empregados no arranxo e o mantemento de calzado.</p>
<p>-Tecidos, peles, coiros, laminados, sintéticos e polímeros.</p>
<p>-Tecidos: recubrimento.</p>
<p>-Soportes: accesorios e/ou compoñentes prefabricados.</p>
<p>-Fíos: grosor, resistencia e calidade.</p>
<p>-Pegamentos e colas, siliconas e disolventes.</p>
<p>-Materiais de reparación: filis, pranchas, tapas e patróns.</p>
<p>-Características, conservación e seguridade no uso.</p>
<p>-Adornos, fornituras e complementos auxiliares utilizados en calzado.</p>
<p>-Produtos de acabamento: tinturas, ceras, pigmentos, etc.</p>
<p>-Produtos de limpeza e coidado: cremas, graxas e tinturas.</p>
<p>Máquinas e operacións aplicadas na reparación de calzado.</p>
<p>-Máquinas de corte, ensamblaxe e acabamento.</p>
<p>-Técnicas de corte: manual e convencional, de presión e automático.</p>
<p>-Parámetros do corte. Máquinas e ferramentas.</p>
<p>-Corte convencional: características e aplicacións.</p>
<p>-Secuencia de operacións do corte convencional: retallar e afinar.</p>
<p>-Preparación e estendedura de peles, tecidos e outros materiais.</p>
<p>-Corte dos materiais.</p>
<p>-Ensamblaxe por diversas técnicas: cosedura, pegado, etc.</p>
<p>-Acabamento de compoñentes soltos.</p>
<p>-Acabamento final do artigo.</p>
<p>-Máquina de rebaixar e dividir.</p>
<p>-Máquina de formas para alargamento: aplicacións.</p>
<p>-Banco de finissage, máquinas de cardar e máquina de pegar.</p>
<p>-Máquinas auxiliares de aplicación de adhesivo. Sistemas de aspiración.</p>
<p>Mantemento de primeiro nivel de máquinas de reparación de calzado.</p>
<p>-Manual de mantemento.</p>
<p>-Mantemento preventivo e correctivo.</p>
<p>-Fichas técnicas e manuais de mantemento.</p>
<p>Seguridade nos procedementos de reparación de calzado.</p>
<p>-Normas de seguridade.</p>
<p>-Accidentes máis comúns nas máquinas de acabamento.</p>
<p>-Equipamentos de protección individual.</p>
<p>-Dispositivos de máquinas para a seguridade activa.</p>
<p>3.3. Orientacións pedagóxicas.</p>
<p>Este módulo específico contén a formación asociada á función de reparación e acabamento de calzado, así como as operacións de transformación deste, tales como a súa forraxe ou a súa tinguidura, e a realización de actividades complementarias relativas á duplicación de chaves e mandos a distancia.</p>
<p>A definición desta función abrangue aspectos como:</p>
<p>-Desmontaxe de pezas para substituír ou reparar, e obtención de patróns e pezas de substitución.</p>
<p>-Ensamblaxe e acabamento dos calzados.</p>
<p>-Forrado e tinguidura do calzado.</p>
<p>-Duplicado de diferentes tipos de chaves e mandos a distancia.</p>
<p>As liñas de actuación no proceso de ensino e aprendizaxe que permiten alcanzar as competencias do módulo versarán sobre a aplicación de técnicas de retirada de pezas, corte de material, ensamblaxe, forraxe e tinguidura de calzado, e duplicación de chaves e mandos a distancia.</p>
<p>4. Módulo específico: formación en centros de traballo.</p>
<p>-Código: ME0110.</p>
<p>-Duración: 160 horas.</p>
<p>4.1. Resultados de aprendizaxe e criterios de avaliación.</p>
<p>-RA1. Efectúa as operacións de reparación de calzado e marroquinaría, preparando os equipamentos e operando con eles, e realiza os controis de calidade establecidos.</p>
<p>-CA1.1. Comprendéronse as instrucións para a execución do proceso de reparación e realizáronse na orde establecida.</p>
<p>-CA1.2. Realizáronse as operacións necesarias para a correcta limpeza e preparación dos equipamentos e os utensilios.</p>
<p>-CA1.3. Executáronse as operacións incluídas no proceso de reparación (desmontaxe, corte, marcaxe, ensamblaxe e cosedura das pezas, e operacións de acabamento), operando destramente cos equipamentos.</p>
<p>-CA1.4. Conseguiuse un rendemento adecuado, tanto en calidade como en tempo.</p>
<p>-CA1.5. Realizáronse probas de control de calidade da reparación en curso.</p>
<p>-CA1.6. Responsabilizouse do traballo que se desenvolve, amosando iniciativa.</p>
<p>-RA2. Realiza operacións complementarias, tales como a duplicación de chaves e mandos a distancia, ou a creación de pequenos artigos de marroquinaría, preparando os equipamentos e operando con eles consonte os procedementos establecidos.</p>
<p>-CA2.1. Realizáronse operacións de duplicación de chaves, e asegurouse a súa coincidencia cos orixinais.</p>
<p>-CA2.2. Duplicáronse mandos ou substituíronse as súas baterías ou as súas pilas, e asegurouse o seu funcionamento.</p>
<p>-CA2.3. Realizáronse operacións de creación de pequenos artigos de marroquinaría.</p>
<p>-CA2.4. Despezáronse os patróns, comprobando as súas marxes e a súa posición.</p>
<p>-CA2.5. Preparáronse, ensambláronse e acabáronse os artigos segundo o seu deseño e a súa composición.</p>
<p>-CA2.6. Operouse coas máquinas de xeito ordenado, con pulcritude, precisión e seguridade, aplicando as técnicas e os procedementos adecuados.</p>
<p>-RA3. Atende as solicitudes da clientela, para o que obtén a información necesaria e resolve as dúbidas que poidan xurdir.</p>
<p>-CA3.1. Mantívose unha actitude de cordialidade, respecto e discreción coa clientela.</p>
<p>-CA3.2. Amosouse interese e preocupación por atender satisfactoriamente as necesidades da clientela.</p>
<p>-CA3.3. Transmitiuse información clara e ordenada, cunha estrutura precisa.</p>
<p>-CA3.4. Déronse respostas a preguntas de doada solución, utilizando o léxico comercial axeitado.</p>
<p>-CA3.5. Demostrouse responsabilidade ante erros e fracasos.</p>
<p>-CA3.6. Ofrecéronselle alternativas á clientela ante reclamacións doadamente arranxables.</p>
<p>-RA4. Actúa consonte as normas de prevención de riscos laborais da empresa.</p>
<p>-CA4.1. Cumpriuse a normativa xeral sobre prevención e seguridade, así como a establecida pola empresa.</p>
<p>-CA4.2. Identificáronse os factores e as situacións de risco que se presenten no ámbito de actuación no centro de traballo.</p>
<p>-CA4.3. Adoptáronse actitudes relacionadas coa actividade, para reducir os riscos laborais e ambientais.</p>
<p>-CA4.4. Empregouse o equipamento de protección individual establecido para cada operación.</p>
<p>-CA4.5. Utilizáronse os dispositivos de protección das máquinas, os equipamentos e as instalacións en cada actividade.</p>
<p>-CA4.6. Actuouse segundo o plan de prevención.</p>
<p>-CA4.7. Mantívose a zona de traballo libre de riscos, con orde e limpeza.</p>
<p>-CA4.8. Traballouse con criterios de redución do consumo de enerxía e da xeración de residuos.</p>
<p>-RA5. Actúa de xeito responsable e intégrase no sistema de relacións técnico-sociais da empresa.</p>
<p>-CA5.1. Executáronse con dilixencia as instrucións recibidas.</p>
<p>-CA5.2. Responsabilizouse do traballo que desenvolve, comunicándose eficazmente coa persoa adecuada en cada momento.</p>
<p>-CA5.3. Cumpríronse os requisitos e as normas técnicas, demostrando un bo facer profesional e finalizando o traballo nun tempo límite razoable.</p>
<p>-CA5.4. Amosouse unha actitude de respecto cara ás normas e os procedementos establecidos.</p>
<p>-CA5.5. Organizouse o traballo de acordo coas instrucións e os procedementos establecidos, cumprindo as tarefas en orde de prioridade e actuando baixo criterios de seguridade e calidade nas intervencións.</p>
<p>-CA5.6. Coordinouse a actividade que desempeña co resto do persoal, informando de calquera cambio, necesidade salientable ou continxencia.</p>
<p>-CA5.7. Incorporouse puntualmente ao posto de traballo, realizando os descansos instituídos, e non abandonou o centro de traballo antes do establecido sen motivos debidamente xustificados.</p>
<p>Ver referencia pdf "15200D001P005.PDF"</p>
<p>Ver referencia pdf "15200D003P016.PDF"</p>

