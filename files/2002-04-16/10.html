---
date: '2002-04-16'
id: 6C06
page: 5
number: 73
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Decreto 130/2002, do 22 de marzo, polo que se declara a urxente ocupación,
  para efectos de expropiación forzosa, pola Deputación Provincial de Lugo, dos
  bens e dereitos necesarios para a realización das obras do proxecto de obra
  número 197 Plan Operativo Local 2001 Chantada. Infraestructuras básicas
  ambientais no contorno urbano da rúa da Costaña, terminación (concello de
  Chantada).
range: Decreto
url: 'https://www.xunta.gal/dog/Publicados/2002/20020416/Anuncio6C06_gl.html'
---
<p>A Deputación Provincial de Lugo, en sesión do día vintenove de outubro de dous mil un, aprobou o proxecto de obra número 197 Plan Operativo Local</p>
<p>2001 Chantada. Infraestructuras básicas ambientais no contorno urbano da rúa da Costaña, terminación, e na sesión do trinta e un de decembro de dous mil un, acordou solicitar da Xunta de Galicia a declaración de urxente ocupación dos bens e dereitos afectados pola expropiación forzosa ó abeiro do disposto no artigo 52 da Lei de expropiación forzosa.</p>
<p>Por parte da deputación foi remitida a documentación complementaria para a correcta tramitación do expediente con data de entrada no rexistro xeral da Consellería de Xustiza, Interior e Relacións Laborais o día trece de marzo de dous mil dous.</p>
<p>Os bens nos que se concreta a declaración de urxente ocupación están determinados no expediente que se someteu a información pública.</p>
<p>A Dirección Xeral de Urbanismo da Consellería de Política Territorial, Obras Públicas e Vivenda emitiu informe favorable. O dito informe tivo entrada no rexistro xeral da Consellería de Xustiza, Interior e Relacións Laborais o día cinco de marzo de dous mil dous.</p>
<p>Considérase necesaria a declaración de urxente ocupación dos bens e dereitos precisos para a realización das obras do proxecto técnico sinalado, porque segundo sinala a deputación a urxencia vén dada pola necesidade de dotar de servicios mínimos, tales como auga e saneamento, os residentes da zona, así como poder proceder a un rápido arranxo desta, xa que se atopa moi deteriorada a consecuencia dos últimos temporais de chuvias e do desbordamento da canle fluvial.</p>
<p>A competencia para a declaración da urxente ocupación correspóndelle ó Consello da Xunta de Galicia segundo o disposto nos artigos 27.2º e 28.2º do Estatuto de autonomía de Galicia.</p>
<p>Na súa virtude, por proposta do conselleiro de Xustiza, Interior e Relacións Laborais e logo de deliberación do Consello da Xunta de Galicia na súa reunión do día vintedous de marzo de dous mil dous,</p>
<p>DISPOÑO:</p>
<p>Artigo único.-De conformidade co disposto no artigo 52 da Lei de expropiación forzosa, declárase a urxente ocupación, pola Deputación Provincial de Lugo, para efectos de expropiación forzosa, dos bens e dereitos concretados no expediente administrativo instruído para o efecto e necesarios para a execución das obras do proxecto de obra número 197 Plan Operativo Local 2001 Chantada. Infraestructuras básicas ambientais no contorno urbano da rúa da Costaña, terminación,</p>
<p>Sobrado dos Monxes, vintedous de marzo de dous mil dous.</p>
<p>Manuel Fraga Iribarne</p>
<p>Presidente</p>
<p>Antonio Pillado Montero</p>
<p>Conselleiro de Xustiza, Interior e Relacións Laborais</p>

