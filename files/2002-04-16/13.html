---
date: '2002-04-16'
id: 6C12
page: 5
number: 73
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Resolución do 1 de marzo de 2002, da Delegación Provincial da Coruña, pola que
  se dispón o depósito e a publicación, no Diario Oficial de Galicia, do
  convenio colectivo da Escola Municipal de Música da Coruña.
range: Resolución
url: 'https://www.xunta.gal/dog/Publicados/2002/20020416/Anuncio6C12_gl.html'
---
<p>Visto o expediente do convenio colectivo da Escola Municipal de Música da Coruña (código convenio 1503911), que tivo entrada nesta delegación provincial o día 26-2-2002, subscrito en representación da parte económica por representantes da empresa, e, da parte social polo comité de empresa o día 13-2-2002, de conformidade co disposto no artigo 90.2º e 3º do Real decreto lexislativo 1/1995, do 24 de marzo, polo que se aproba o texto refundido da Lei do Estatuto dos traballadores, Real decreto 1040/1981, do 22 de maio, sobre rexistro e depósito de convenios colectivos de traballo e Real decreto 2412/1982, do 24 de xullo, sobre traspaso de funcións e servicios da Administración do Estado á Comunidade Autónoma de Galicia, en materia de traballo, esta delegación provincial</p>
<p>ACORDA:</p>
<p>Primeiro.Ordena-la súa inscrición no libro rexistro de convenios colectivos de traballo, que consta nesta delegación provincial, e notificación ás representacións económica e social da comisión negociadora.</p>
<p>Segundo.-Ordena-lo depósito do citado acordo no Servicio de Relacións Laborais, Sección de Mediación, Arbitraxe e Conciliación.</p>
<p>Terceiro.-Dispoñe-la súa publicación no Diario Oficial de Galicia.</p>
<p>A Coruña, 1 de marzo de 2002.</p>
<p>Reyes Carabel Pedreira</p>
<p>Delegada provincial da Coruña</p>
<p>Convenio colectivo da Escola Municipal</p>
<p>de Música</p>
<p>Capítulo I</p>
<p>Ámbitos</p>
<p>Artigo 1º.-Ámbito funcional.</p>
<p>A súa aplicación será no ámbito da Escola Municipal de Música da Coruña. Respetarase o contido do convenio colectivo estatal, aprobado por Resolución do 18 de xullo de 2000, que terá carácter de dereito necesario de mínimos.</p>
<p>Artigo 2º.-Ámbito temporal.</p>
<p>A duración deste convenio colectivo será a comprendida entre o 1 de xaneiro de 2002 e o 31 de decembro de 2004.</p>
<p>Entrará en vigor a partir da data da súa aprobación, se ben os seus efectos económicos aplicaranse desde o 1 de xaneiro de 2002.</p>
<p>Unha vez finalizado o seu período de vixencia, prorrogarase automaticamente, con modificación da táboa salarial, de non mediar denuncia por ningunha</p>
<p>das partes asinantes, con dous meses de aviso previo polo menos ó seu vencemento.</p>
<p>Artigo 3º.-Ámbito persoal.</p>
<p>Este convenio afecta a todo o persoal sexa con contrato fixo ou eventual que preste os seus servicios na Escola Municipal de Música da Coruña.</p>
<p>Artigo 4º.-Comisión paritaria. Constitución.</p>
<p>Dentro do mes natural seguinte á aprobación deste convenio colectivo, constituirase unha comisión composta por catro membros, dous en representación da parte empresarial, dos que un será designado polo concello, e dous representantes dos traballadores -dos que un será necesariamente o representante sindical electo e outro elixido polos traballadores do centro- e reunirase por petición de calquiera dos seus membros. A dita comisión terá as funcións de interpretación, mediación, arbitraxe e seguimento, e corrixirá calquera erro que puidera producirse na publicación do establecido no presente convenio.</p>
<p>Esta comisión aprobará o seu regulamento interno de funcionamento, nomeando entre os seus membros un presidente e un secretario.</p>
<p>Artigo 5º.-Organización do traballo.</p>
<p>A organización do traballo é facultade especifica do empresa ou entidade concesionaria da Escola Municipal de Música, e axustarase ó establecido no Estatuto dos traballadores e demais disposicións legais que resulten de aplicación ás empresas ou organismos incluídas no campo de aplicación funcional deste convenio colectivo.</p>
<p>Capítulo II</p>
<p>Clasificación do persoal</p>
<p>Artigo 6º.-Grupos e categorías profesionais.</p>
<p>O persoal comprendido dentro do ámbito de aplicación do presente convenio, de conformidade coa súa titulación e o traballo efectivo desenvolvido no centro, clasificarase nun dos seguintes grupos profesionais e, dentro del, nunha das categorías relacionadas:</p>
<p>Grupo I. Persoal docente:</p>
<p>Profesor titular.</p>
<p>Profesor adxunto ou auxiliar.</p>
<p>Grupo II. Persoal de administración:</p>
<p>Xefe de administración.</p>
<p>Oficial administrativo.</p>
<p>Auxiliar administrativo.</p>
<p>Contratado en formación.</p>
<p>Grupo III. Persoal de servicios xerais:</p>
<p>Conserxe.</p>
<p>Porteiro.</p>
<p>Empregada/o de limpeza.</p>
<p>Artigo 7º.-Definición de categorías.</p>
<p>Profesor titular: é o que, reunindo as condicións e titulación académica esixidas pola lexislación aplicable, exerce a súa actividade educativa para o adecuado desenvolvemento dos programas dentro do marco pedagóxico e didáctico establecido polo centro.</p>
<p>Profesor adxunto ou auxiliar: é o profesor que, designado polo titular do centro, colabora co profesor titular no desenvolvemento dos programas.</p>
<p>Xefe de administración: é quen ten ó seu cargo a dirección administrativa e a secretaría do centro, de todo o cal responderá ante o seu titular.</p>
<p>Oficial administrativo: é quen baixo a dirección do xefe de administración ou do titular da empresa, exerce funcións burocráticas e contables que esixen iniciativa e responsabilidade. Accederase a esta categoría trala permanencia de cinco anos na categoría de auxiliar administrativo.</p>
<p>Auxiliar administrativo: é quen exerce funcións administrativas, burocráticas, de atención ó teléfono, recepción e demais servicios relacionados co departamento de administración.</p>
<p>Contrato en formación: é o traballador que mantén relación laboral co centro, en virtude dun contrato especifico de formación.</p>
<p>Conserxe: é quen atende as necesidades do centro e recepción de visitas e procura a conservación das distintas dependencias do centro, organizando o servicio de ordenanzas e persoal auxiliar.</p>
<p>Porteiro: é quen realiza a vixilancia das dependencias e persoas que entren e saian, velando por que non se altere a orde. Coida da puntual apertura e peche das portas de acceso ó predio e edificios que integre o centro. Faise cargo das entregas e avisos, trasladándoos puntualmente ós seus destinatarios. Ten ó seu cargo acender e apaga-las luces nos elementos comúns. Ten ó seu coidado o normal funcionamento de contadores, motores de calefacción e outros equipos equivalentes e comúns.</p>
<p>Empregada/o de limpeza: é quen ten ó seu cargo o servicio de limpeza das instalacións do centro.</p>
<p>Artigo 8º.-Categorías temporais funcionais.</p>
<p>Considéranse categorías temporais funcionais as de director, vicedirector, xefe de estudios e secretario académico, ou calquera outra que propoña a empresa; serán desempeñadas por aqueles traballadores docentes ós que a dirección da empresa llelo encomenda e polo tempo específico en que se manteñan nos cargos, sen posibilidade de consolidar estas categorías.</p>
<p>As categorías específicas nos artigos anteriores teñen carácter enunciativo e non supoñen obrigación para a empresa de ter cubertas todas elas.</p>
<p>Capítulo III</p>
<p>Contratación e cesamentos de persoal</p>
<p>Artigo 9º.-Contratación.</p>
<p>Os traballadores ó servicio da empresa sen pactar modalidade especial ningunha que afecte a duración do contrato consideraranse fixos, salvo proba en contrario que acredite a natureza da actividade.</p>
<p>Igualmente, terán a consideración de traballadores fixos aqueles que non teñan un contrato de traballo formalizado por escrito, así como aqueles que, finalizadas as prórrogas legais, continúen prestando servicios para a empresa.</p>
<p>Os contratos temporais, cando se concertasen por un prazo inferior ó máximo establecido e chegado ó seu termo non foran denunciados por ningunha das partes nin existise acordo expreso de prórroga, pero se continuaran realizando as tarefas e mantendo a relación laboral, prorrogaranse automaticamente ata o dito prazo máximo sempre que a lexislación o permita.</p>
<p>Os traballadores contratados na modalidade de a tempo parcial terán preferencia para ampliaren a súa xornada, en caso de o necesita-la empresa e reuniren os traballadores as condicións que o posto precisa a criterio da empresa ou entidade concesionaria da Escola Municipal de Música da Coruña.</p>
<p>Artigo 10º.-Período de proba.</p>
<p>Os traballadores contratados ó amparo ou dentro do campo de aplicación deste convenio colectivo, quedarán sometidos a un período de proba segundo a súa categoría profesional e o que a continuación se establece:</p>
<p>a) Persoal do grupo 1: 3 meses.</p>
<p>b) Persoal do grupo 2: 1 mes.</p>
<p>c) Persoal do grupo 3: 1 mes.</p>
<p>O dito período de proba computarase para efectos de antigüidade.</p>
<p>Artigo 11º.-Vacantes.</p>
<p>Enténdese por vacante a situación producida nun centro por:</p>
<p>a) Baixa dun traballador como consecuencia da extinción de relación laboral.</p>
<p>b) Por ampliación de cadro de persoal.</p>
<p>Con carácter xeral, as vacantes que se produzan, cubriranse con traballadores da propia empresa, sendo o titular dela o que oídos os representantes legais dos traballadores, decida se existe entre o seu persoal aquel que reúna as condicións requiridas.</p>
<p>Os auxiliares administrativos con cinco anos de servicio na categoría ascenderán a oficiais, e de non existir vacantes continuarán como auxiliares administrativos coa retribución de oficial.</p>
<p>As vacantes producidas entre o persoal de servicios xerais poderán cubrirse polos traballadores da categoría inmediata inferior da mesma rama, sempre que reúnan, a xuízo da empresa, a capacidade e aptitude para o desempeño do posto que se vai cubrir.</p>
<p>Artigo 12º.-Cesamento voluntario.</p>
<p>O traballador que desexe cesar voluntariamente no servicio da empresa deberá polo en coñecemento do seu titular, por escrito, cumprindo os seguintes prazos de aviso previo:</p>
<p>a) Persoal do grupo 1: un mes.</p>
<p>b) Persoal do grupo 2: quince días.</p>
<p>c) Persoal do grupo 3: quince días.</p>
<p>O incumprimento por parte do traballador da obrigación de avisar coa indicada antelación, dará dereito ó empresario a descontarlle da liquidación o importe dun día de salario por cada día de atraso no aviso, co límite de días previstos para o aviso previo.</p>
<p>Artigo 13º.-Xornada de traballo de persoal docente.</p>
<p>As horas de traballo do persoal docente que preste os seus servicios no centro serán de 33 á semana. A distribución destas horas será de luns a venres, e delas 8 serán complementarias.</p>
<p>Nos contratos de menor duración gardarase a mesma proporción de horas complementarias.</p>
<p>Quen desempeñe a categoría de director reducirá en 8 horas o seu horario lectivo que serán dedicadas a tarefas directivas. Ademais, tanto o vicedirector, como o xefe de estudios e o secretario, reducirán en 5 horas o seu horario lectivo para desencolve-las mesmas funcións.</p>
<p>Artigo 14º.-Xornada de traballo do persoal non docente.</p>
<p>O persoal non docente afectado por este convenio desenvolverá o seu traballo nun horario de 35 horas semanais, de lunes a venres.</p>
<p>Artigo 15º.-Horas extraordinarias.</p>
<p>Terán a consideración de horas extraordinarias as que excedan das xornadas establecidas neste convenio. A iniciativa para propo-la realización de horas extraordinarias corresponde á empresa ou entidade concesionaria da Escola Municipal de Música, e a libre aceptación do traballador.</p>
<p>O número máximo de horas extraordinarias estará regulado polo establecido legalmente.</p>
<p>Capítulo IV</p>
<p>Vacacións e permisos</p>
<p>Artigo 16º.-Vacacións e permisos.</p>
<p>Tódolos traballadores afectados polo presente convenio terán un mes de vacacións retribuídas por cada ano completo de servicio. Se o tempo de servicio activo fora inferior a un ano, terase dereito ós días que, en proporción, correspondan.</p>
<p>As vacacións colleranse durante o mes de agosto, sendo matinal a xornada do mes de xullo.</p>
<p>O persoal docente e non docente terá en Semana Santa e Nadal de igual vacación que a que a empresa estableza como vacación para os seus alumnos.</p>
<p>Catro días laborais durante o ano a determinar dous polo titular do centro e dous polo traballador.</p>
<p>Artigo 17º.-Permisos retribuídos.</p>
<p>Os traballadores terán dereito a solicitar, xustificando a súa petición, permiso retribuído polos seguintes motivos:</p>
<p>a) 15 días naturais en caso de matrimonio.</p>
<p>b) Tres días laborables por nacemento dun fillo, inmediatos ó mesmo ou negociando a súa toma posterior á saída hospitalaria del.</p>
<p>c) Tres días en caso de enfermidade grave ou falecemento dun parente ata segundo grao de consanguinidade ou afinidade. Cando, por estes motivos, o traballador deba facer un traslado fóra da provincia en que radique o seu domicilio, o prazo ampliarase a cinco días.</p>
<p>d) Un día laborable por traslado do domicilio habitual e por actos sociais (vodas) de familiares de ata segundo grao.</p>
<p>e) O tempo preciso e indispensable para o cumprimento dun deber inescusable de carácter público e persoal, imposible de realizar fóra da xornada laboral.</p>
<p>f) Para realizar funcións sindicais ou de representación do persoal nos termos establecidos legalmente.</p>
<p>g) Por tempo indispensable para a realización de exames prenatais e técnicas de preparación ó parto que deban realizarse dentro da xornada de traballo.</p>
<p>As letras b, c e d son extensibles ás parellas de feito, situación que se acreditará da forma legalmente establecida.</p>
<p>Artigo 18º.-Maternidade e adopción.</p>
<p>Os traballadores terán dereito á súa retribución total durante os permisos de maternidade ou adopción a teor da lexislación vixente e nas condicións que nela se determinen.</p>
<p>Artigo 19º.-Permisos non retribuídos.</p>
<p>Todo o persoal afectado por este convenio poderá solicitar ata 15 días de permiso sen soldo, por ano, que deberán serlle concedidos, de o solicitar, con polo menos, vinte días de anticipación ó inicio do seu gozo.</p>
<p>Nunha mesma empresa non poderá haber dous traballadores gozando simultaneamente deste beneficio, salvo que as necesidades de organización permitan, a xuízo do empresario.</p>
<p>Artigo 20º.-Lactación.</p>
<p>As traballadoras por lactación dun fillo menor de nove meses, terán dereito a unha hora de ausencia do traballo, que poderá dividir en dúas fraccións. O traballador/a, pola súa vontade poderá substituír este dereito por unha reducción da xornada normal nunha hora coa mesma finalidade. Este permiso poderá ser gozado indistintamente pola nai ou o pai en caso de que ambos traballen. O traballador/a deberá avisar previamente o empresario con quince días de antelación a data en que se reincorporará á súa xornada ordinaria.</p>
<p>Artigo 21º.-Reducción da xornada por garda legal.</p>
<p>Quen, por razóns de garda legal, teña ó seu coidado directo algún menor de seis anos ou un diminuído físico ou psíquico que non desempeñe outra actividade retributiva, terá dereito a unha reducción da xornada de traballo- coa diminución proporcional do salario- cunha extensión mínima dun tercio e</p>
<p>máxima da metade da mesma atendendo ás peculiaridades do centro.</p>
<p>Capítulo V</p>
<p>Xubilacións e excedencias</p>
<p>Artigo 22º.-Xubilacións.</p>
<p>Os traballadores xubilaranse ós sesenta e cinco anos. Non obstante, se o cumprimento da dita idade se producise mediado un curso escolar, por acordo entre o titular do centro e o traballador poderá demorarse a súa efectividade ata o día en que coincida coa finalización do dito curso.</p>
<p>Igualmente, se ó alcanza-la idade legal de xubilación, o traballador non cotizara a carencia necesaria para o recoñecemento do dereito, poderá continuar mantendo a relación laboral ata alcanza-la cotización precisa co límite de sesenta e nove anos.</p>
<p>Os dous parágrafos anteriores deben interpretarse dentro do marco actual dunha política global de emprego que favoreza a substitución do persoal en idade de xubilación coas medidas de fomento do emprego promovidas polo Ministerio de Traballo, e sempre que o traballador cumpra os requisitos para gozar de pensión de xubilación segundo a normativa da Seguridade Social.</p>
<p>Os traballadores terán dereito a un premio de xubilación, equivalente ó importe de tres mensualidades ordinarias, sempre que acrediten unha antigüidade mínima de quince anos na empresa.</p>
<p>Artigo 23º.-Excedencias.</p>
<p>A excedencia poderá ser voluntaria ou forzosa, nos termos previstos nos artigos seguintes.</p>
<p>En ambos casos, o traballador non terá dereito a retribucións, salvo o establecido no capítulo correspondente a dereitos sindicais.</p>
<p>Artigo 24º.-Excedencia forzosa.</p>
<p>Será causa de excedencia forzosa os seguintes:</p>
<p>1. Por designación ou elección para un cargo publico que imposibilite a asistencia ó traballo.</p>
<p>2. Por servicio militar ou substitutivo durante o tempo mínimo obrigatorio de duración.</p>
<p>3. Polo exercicio de funcións sindicais, de ámbito provincial ou superior, sempre que a central sindical a que pertenza o traballador teña representatividade legal suficiente no ámbito negocial do presente convenio colectivo.</p>
<p>4. O descanso dun curso escolar para aqueles docentes que desexen dedicarse ó seu perfeccionamento profesional despois de dez anos de exercicio activo no mesmo centro. Cando este perfeccionamento sexa consecuencia da adecuación do centro a innovacións educativas, o período de exercicio no centro quedara reducido a catro anos.</p>
<p>Características e condicións.</p>
<p>O traballador que goce de excedencia forzosa ten dereito a reserva do posto de traballo, cómputo da antigüidade adquirida durante o tempo que aquela dure e a reincorporarse ó centro.</p>
<p>Desaparecida a causa que motivou a excedencia, o traballador terá trinta días naturais para reincorporarse ó centro. En caso de non o facer, causará baixa definitiva no mesmo.</p>
<p>A excedencia forzosa deberá ser concedida automaticamente, logo de presentación da correspondiente documentación acreditativa.</p>
<p>Artigo 25º.-Excedencia por coidado de familiares.</p>
<p>a) Para atender a un familiar, ata o segundo grao de consanguinidade ou afinidade, que por razóns de idade, accidente ou enfermidade non poida valerse por si mesmo, e non desempeñe actividade retributiva. Neste caso a excedencia non será superior a un ano. Se dous ou máis traballadores xerasen este dereito polo mesmo suxeito causante, o empresario podría limita-lo seu exercicio.</p>
<p>b) Excedencia, de duración non superior a tres anos, para atende-lo coidado de cada fillo, tanto cando o sexa por natureza, como adopción ou nos suposto de acollemento, tanto permanente como por adoptivo. Cando o pai e a nai traballen no mesmo centro de traballo só un deles poderá gozar desta excedencia.</p>
<p>En ambos supostos, durante o primeiro ano o traballador ten dereito a reserva do seu posto de traballo e o resto do período que, no segundo caso, se sinala, á reserva dun posto do mesmo grupo profesional ou categoría equivalente.</p>
<p>Neste tipo de excedencia compútase o período para efectos de antigüidade e o traballador terá dereito á asistencia a cursos de formación.</p>
<p>Artigo 26º.-Excedencia voluntaria.</p>
<p>A excedencia voluntaria poderase conceder ó traballador logo de petición por escrito, podendo solicitalo todo o que leve, polo menos, un ano de antigüidade no centro e non tivese excedencia durante os catro anos anteriores.</p>
<p>A dita excedencia empezará a gozarse o primeiro mes do comezo do curso, salvo mutuo acordo para adiantalo.</p>
<p>O permiso de excedencia voluntaria concederase por un mínimo dun ano e un máximo de cinco.</p>
<p>O traballador que teña a dita excedencia voluntaria só conserva o dereito ó reingreso se no centro houbese unha vacante na súa especialidade ou categoría laboral.</p>
<p>Durante este tempo non se lle computará a antigüidade.</p>
<p>Capítulo VI</p>
<p>Actualización e perfeccionamento</p>
<p>Artigo 27º.-Cursos de actualización e perfeccionamento.</p>
<p>Para realizar exames oficiais que conduzan ó perfeccionamento e promoción profesional na empresa, o traballador terá a correspondiente licencia, con dereito a retribución, debendo xustificar tanto a formalización da matrícula como o feito de asistir á realización do exame ou exames.</p>
<p>Artigo 28º.-Formación continua.</p>
<p>O presente convenio adhírese ó III Acordo nacional de formación continua.</p>
<p>Nos cursos organizados de acordo cos plans específicos do Acordo nacional de formación continua, os empresarios veranse obrigados a facilita-las horas laborais precisas para efectua-la dita formación, sen reducción do salario.</p>
<p>Así mesmo, os traballadores estarán exentos das taxas para cursos de perfeccionamento no mesmo centro.</p>
<p>Capítulo VII</p>
<p>Melloras sociais</p>
<p>Artigo 29º.-Axudas ós fillos dos traballadores.</p>
<p>Os fillos dos traballadores que estudien no centro estarán exentos de paga-las taxas.</p>
<p>Artigo 30º.-Incapacidade temporal.</p>
<p>Nos supostos de traballadores en situación de incapacidade temporal, aboaráselle ó traballador o complemento necesario para alcanza-lo 100% da retribución mensual ordinaria que lle correspondería de poder desenvolve-las súas actividades laborais durante un período de dezaoito meses.</p>
<p>Artigo 31º.-Seguros.</p>
<p>A empresa asegurará aqueles instrumentos propiedade dos profesores, dos que a achega sexa necesaria a criterio da empresa, consensuada coa representación dos traballadores.</p>
<p>Ademais, o centro deberá contar con dúas pólizas de seguro que garantan a cobertura de responsabilidade civil e accidentes individuais de todo o persoal afectado por este convenio, coas seguintes condicións:</p>
<p>Responsabilidade civil: na que poidan incorre-los asegurados con motivo das súas actuacións exclusivamente profesionais, con inclusión de fianza e defensa criminal e exclusión de:</p>
<p>-Riscos que poidan ser asegurados polo ramo de automóbiles.</p>
<p>-Calquera dano inmaterial que non sexa consecuencia directa dos danos materiais ou corporais garantidos por esta póliza.</p>
<p>-Riscos excluídos polas compañías aseguradoras.</p>
<p>Prestación máxima por sinistro: 5.000.000 de pesetas.</p>
<p>Accidentes individuais: o risco garantido do seguro de accidentes será as 24 horas, incluíndo tanto actividade profesional como vida privada, coas seguintes condicións:</p>
<p>-Capital asegurado en caso de morte: 3.000.000 de pesetas.</p>
<p>-Capital asegurado en caso de invalidez absoluta ou permanente: 5.000.000 de pesetas. Existirán porcentaxes reguladas sobre esta última cifra para as perdas ou inutilidades absolutas de membros.</p>
<p>Non haberá indemnización diaria por perda de horas de traballo. Os dereitos deste seguro son compatibles con calquera outro.</p>
<p>Capítulo VIII</p>
<p>Retribucións</p>
<p>Artigo 32º.-Conceptos.</p>
<p>O salario dos traballadores comprendidos dentro do campo de aplicación deste convenio estará composto polos seguintes conceptos retributivos: salario base- e, se é o caso, antigüidade- e complemento de categoría profesional.</p>
<p>As retribucións do persoal comprendido neste convenio quedan establecidas nas táboas salariais que figuran como parte integrante del, como anexo. O pagamento do salario efectuarase por meses vencidos, nos cinco primeiros días do mes seguinte e dentro da xornada laboral -de se-las condicións de abonamento en man-. Aboarase en metálico, cheque bancario, transferencia ou outras modalidades, logo de acordo cos traballadores.</p>
<p>Artigo 33º.-Revisión de retribucións.</p>
<p>Durante a vixencia deste convenio, anualmente revisaranse as retribucións en función da previsión do IPC estatal, comezando estas revisións a partir do exercicio 2003.</p>
<p>Artigo 34º.-Complemento de categorías funcionais.</p>
<p>Os traballadores que desempeñen categorías funcionais temporais percibirán mensualmente, con independencia das outras retribucións que lles correspondan -e mentres desempeñen efectivamente as categorías de director, xefe de estudios, secretario ou calquera outra que propoña a empresa- os complementos que aparecen nas táboas salariais anexas a este convenio.</p>
<p>Artigo 35º.-Pagas extraordinarias.</p>
<p>Os traballadores percibirán, como complemento periódico de vencemento superior a un mes, o importe de dúas gratificacións extraordinarias equivalentes, cada unha delas, a unha mensualidade do salario base, antigüidade e complemento de categoría funcional.</p>
<p>As ditas pagas extraordinarias faranse efectivas durante os meses de xuño e decembro.</p>
<p>Artigo 36º.-Antigüidade.</p>
<p>Por cada trienio vencido, o traballador terá dereito a percibi-la cantidade que, para tal efecto, se indica nas táboas salariais que figuran en anexo.</p>
<p>O importe percibirase en cada mensualidade (doce) e en cada paga extraordinaria (dúas), acumulándoo ó soldo correspondente.</p>
<p>O importe de cada trienio farase efectivo na nómina do mes do seu vencemento.</p>
<p>Artigo 37º.-Traballos de superior categoría.</p>
<p>Cando se encomende ó persoal, sempre por causas xustificadas unha función superior á correspondente á súa categoría profesional, percibirá a retribución establecida a aquela, mentres subsista a situación. Se o período de duración da mencionada situación é superior a seis meses durante un ano ou oito duran</p>
<p>te dous, o traballador poderá optar a estar clasificado na nova categoría profesional, que desempeñe efectivamente, salvo necesidades de titulación, percibindo neste caso a diferencia retributiva entre a categoría asignada e a función que efectivamente realice.</p>
<p>Artigo 38º.-Traballos de inferior categoría.</p>
<p>Se por necesidades imprevisibles do centro este precisara destinar un traballador a tarefas correspondente a unha categoría inferior á súa, só poderá facelo polo tempo imprescindible, manténdolle a retribución e demais dereitos correspondentes á súa categoría profesional. Esta situación plasmarase por escrito nun acordo, precisando, sempre que sexa posible a temporalidade da situación facendo referencia a este artigo e co coñecemento dos representantes legais dos traballadores.</p>
<p>Capítulo IX</p>
<p>Dereitos sindicais</p>
<p>Artigo 39º.-Non discriminación.</p>
<p>Ningún traballador poderá ser discriminado por razón da súa afiliación sindical, podendo expresar con liberdade as súas opinións, así como publicar e distribuír, sen perturba-lo normal desenvolvemento do traballo, as publicacións de interese laboral ou social, comunicándollo á empresa.</p>
<p>Artigo 40º.-Delegados de persoal.</p>
<p>Os delegados de persoal exercerán mancomunadamente ante o empresario a representación para a que foron elixidos e terán as mesmas competencias establecidas para os comités de empresa.</p>
<p>Artigo 41º.-Dereito de reunión.</p>
<p>Garántese o dereito dos traballadores do centro a reunirse no mesmo, sempre que non se perturbe o desenvolvemento das súas actividades e, en todo caso, de acordo coa lexislación vixente.</p>
<p>As reunións deberán ser comunicadas ó director ou representante da empresa, coa antelación debida, con indicación dos asuntos incluídos na orde do día e as persoas non pertencentes ó centro que van asistir á asemblea.</p>
<p>Artigo 42º.-Cota sindical.</p>
<p>Por requirimento escrito dos traballadores afiliados ás centrais sindicais, os centros poderán descontar na nómina dos traballadores o importe da cota sindical, que se ingresará na conta que o sindicato correspondente determine.</p>
<p>Na autorización escrita dos traballadores deberá facerse consta-lo importe que se autoriza a descontar.</p>
<p>Artigo 43º.-Acumulación de horas.</p>
<p>Para facilita-la actividade sindical, poderase chegar a acordos entre organizacións sindicais e patronais, con representatividade no sector, sobre a acumulación de horas sindicais dos delegados das respectivas organizacións sindicais. Nos ditos acordos fixaranse por ambas partes as condicións e o procedemento.</p>
<p>Artigo 44º.-Ausencia por negociación de convenio.</p>
<p>Os representantes designados polos traballadores que se manteñan en activo no centro e fosen designados membros da comisión negociadora, logo de aviso e xustificación poderán ausentarse do traballo con dereito a remuneración para participar en negociacións de futuros convenios ou nas sesións da comisión paritaria de interpretación, mediación arbitraxe e conciliación do convenio.</p>
<p>Capítulo X</p>
<p>Réxime disciplinario</p>
<p>Artigo 45º.-Faltas.</p>
<p>En materia de faltas e sancións aplicarase o réxime general establecido na lexislación laboral vixente, consideraranse as seguintes:</p>
<p>A) Faltas leves:</p>
<p>a) Tres faltas leves de puntualidade inxustificada no posto de traballo durante 30 días.</p>
<p>b) Unha falta inxustificada de asistencia durante o prazo de trece días.</p>
<p>c) Dar por concluída a clase con anterioridade á hora da súa terminación, sen causa xustificada, ata dúas veces en trinta días.</p>
<p>d) Non cursar en tempo oportuno a baixa correspondente cando falte ó traballo por causa xustificada, a menos que sexa evidente a imposibilidade de o facer.</p>
<p>e) Neglixencia na entrega de cualificacións nas datas acordadas en control de asistencia e disciplina dos alumnos.</p>
<p>B) Faltas graves:</p>
<p>a) Máis de tres e menos de dez faltas inxustificadas de puntualidade cometidas nun prazo de trinta días.</p>
<p>b) Máis dunha e menos de catro faltas inxustificadas de asistencia ó traballo nun prazo de trinta días.</p>
<p>c) O incumprimento das obrigacións educativas, de acordo coa lexislación vixente.</p>
<p>d) Discusións públicas con compañeiros de traballo no centro que os menosprecien ante os alumnos ou os seus familiares.</p>
<p>e) Faltar gravemente á persoa do alumno, ou dos seus familiares.</p>
<p>f) A reincidencia en falta leve nun prazo de sesenta días.</p>
<p>C) Faltas moi graves:</p>
<p>a) Máis de nove faltas inxustificadas de puntualidade cometidas nun prazo de trinta días.</p>
<p>b) Máis de tres faltas inxustificadas de asistencia ó traballo cometidas nun prazo de trinta días.</p>
<p>c) O abandono inxustificado e reiterado da función docente.</p>
<p>d) As faltas graves de respecto e os malos tratos, de palabra ou obra, a calquera membro da comunidade educativa do centro.</p>
<p>e) O grave incumprimento das obrigacións educativas, de acordo coa lexislación vixente.</p>
<p>f) A reincidencia en falta grave, se se cometese dentro dos meses seguintes a producirse a primeira infracción.</p>
<p>Artigo 46º.-Prescrición.</p>
<p>As infraccións cometidas polos traballadores prescribirán: as faltas leves, ós dez días; as graves, ós quince días, e as moi graves, ós cincuenta días, a partir da data na que a empresa tivo coñecemento da súa comisión e, en todo caso, ós seis meses de a cometer.</p>
<p>Artigo 47º.-Sancións.</p>
<p>A comisión das faltas polos traballadores é susceptible de ser sancionadaa da seguinte forma:</p>
<p>a) Por faltas leves: amoestación verbal e, se foran reiteradas, amoestación por escrito.</p>
<p>b) Por faltas graves: amoestación por escrito. Se existise reincidencia, suspensión de emprego e soldo de cinco a quince días, con constancia no expediente persoal.</p>
<p>c) Por faltas moi graves: suspensión de emprego e soldo de dezaseis a trinta días, apercibimento de despedimento que poderá ir acompañado á suspensión de emprego e soldo ou despedimento.</p>
<p>Tódalas sancións serán comunicadas por escrito ó traballador, indicando a data e feito que a motivaron. Remitirase copia dela ós delegados de personal, membros do comité de empresa ou delegado sindical.</p>
<p>A non comisión de faltas leves durante seis meses, e de graves durante un ano, determinará a cancelación das análogas que puideran constar no expediente persoal.</p>
<p>Artigo 48º.-Dereitos adquiridos.</p>
<p>Respectaranse, como dereito ad personam, aquelas condicións que viñesen gozando e que, no seu conxunto e se é o caso, en cómputo anual, sexan máis beneficiosas para os traballadores.</p>
<p>Artigo 49º</p>
<p>O cambio de titularidade da empresa implicará a permanencia dos dereitos tipificados no presente convenio para os traballadores, de acordo co artigo 44 do Estatuto dos traballadores.</p>
<p>Artigo 50º.-Promoción e formación profesional.</p>
<p>O traballador terá dereito:</p>
<p>a) Ó goce dos permisos necesarios para concorrer a exames, así como unha preferencia a elixir quenda de traballo se tal é o réxime instaurado na empresa, cando curse con regularidade estudios para a obtención dun título académico ou profesional.</p>
<p>b) Á adaptación da xornada ordinaria de traballo para a asistencia a cursos de formación profesional ou á concesión de permiso oportuno de formación ou perfeccionamento profesional con reserva do posto de traballo.</p>
<p>ANEXO</p>
<p>Táboa salarial</p>
<table><tbody><tr><td></td></tr>
<tr><td>Categoría laboral</td><td>Salario 2002</td><td>Trienios</td></tr>
<tr><td></td></tr>
</tbody></table>
<table><tbody><tr><td>Profesor titular</td><td>3.637.920 ptas.</td><td>5.530 ptas.</td></tr>
<tr><td></td></tr>
<tr><td>Profesor titular-25 horas</td><td>2.674.941 ptas.</td><td>4.419 ptas.</td></tr>
<tr><td></td></tr>
<tr><td>Profesor auxiliar</td><td>3.274.128 ptas.</td><td>5.110 ptas.</td></tr>
<tr><td></td></tr>
<tr><td>Profesor auxiliar-25 horas</td><td>2.407.448 ptas.</td><td>4.195 ptas.</td></tr>
<tr><td></td></tr>
<tr><td>Oficial administrativo</td><td>2.425.280 ptas.</td><td>4.987 ptas.</td></tr>
<tr><td></td></tr>
<tr><td>Auxiliar administrativo</td><td>2.244.000 ptas.</td><td>4.987 ptas.</td></tr>
<tr><td></td></tr>
<tr><td>Conserxe</td><td>2.315.040 ptas.</td><td>4.987 ptas.</td></tr>
<tr><td></td></tr></tbody></table>
<p>Complementos para categorías funcionais:</p>
<p>-Vicedirector: 500.000 ptas.-Xefe de estudios: 500.000 ptas.-Xefe de departamento: 500.000 ptas.-Secretario: 500.000 ptas.</p>

