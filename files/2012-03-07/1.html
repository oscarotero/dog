---
date: '2012-03-07'
id: C3C1-290212-12491
page: 8249
number: 47
agency: 'Consellería de Presidencia, Administracións Públicas e Xustiza'
section: I. Disposicións xerais.
title: >-
  DECRETO 85/2012, do 16 de febreiro, polo que se modifica o Decreto 138/2008,
  do 22 de maio, polo que se regula a sinalización turística de Galicia, e se
  aproba o Manual de sinalización turística de Galicia.
range: Decreto
url: >-
  https://www.xunta.gal/dog/Publicados/2012/20120307/AnuncioC3C1-290212-12491_gl.html
---
<p>A Comunidade Autónoma de Galicia ten competencia exclusiva para a promoción e a ordenación do turismo no seu ámbito territorial, o que implica a potestade lexislativa, regulamentaria e a función executiva, segundo o disposto no artigo 27.21 do seu Estatuto de autonomía.</p>
    <p>No marco desas competencias aprobouse o Decreto 138/2008, do 22 de maio, polo que se regula a sinalización turística de Galicia, que tiña como referencia as previsións da derrogada Lei 9/1997, do 21 de agosto, de ordenación e promoción do turismo de Galicia, e respondía á esencial necesidade de dotar o territorio da Comunidade Autónoma de Galicia dunha harmonización nos sinais turísticos dos recursos turísticos galegos, co obxectivo final de reforzar a imaxe de Galicia como destino turístico e a optimización da calidade da súa oferta turística.</p>
    <p>Os cambios introducidos no texto legal de referencia no sector turístico galego, coa aprobación da Lei 7/2011, do 27 de outubro, do turismo de Galicia, así como as diversas modificacións estruturais que, con carácter xeral, tiveron lugar na Administración xeral da Xunta de Galicia, e, en especial, a aprobación da marca Galicia como paraugas para o desenvolvemento e promoción do turismo galego, así como a denominación de xeodestinos, fan necesaria unha actualización das previsións do Decreto 138/2008 e a aprobación do Manual de sinalización turística de Galicia.</p>
    <p>Na súa virtude, por proposta do conselleiro de Presidencia, Administracións Públicas e Xustiza, de acordo co ditame do Consello Consultivo de Galicia, logo da deliberación do Consello da Xunta de Galicia na súa reunión do dezaseis de febreiro de dous mil doce,</p>
    <h2>DISPOÑO:</h2>
    <p>Artigo 1. Modificación do Decreto 138/2008, do 22 de maio, polo que se regula a sinalización turística de Galicia.</p>
    <p>Modifícase o Decreto 138/2008, do 22 de maio, polo que se regula a sinalización turística de Galicia, nos seguintes termos:</p>
    <p>Un. Suprímese o parágrafo segundo do número 1.º do artigo 4.</p>
    <p>Dous. O artigo 11 queda redactado como segue:</p>
    <p>«A imaxe corporativa identifica visualmente Galicia como destino turístico mediante a utilización da marca turística aprobada polo Decreto 121/2011, do 16 de xuño, polo que se aproba a marca turística de Galicia e se regula a súa utilización».</p>
    <p>Tres. O número 1 do artigo 17 queda redactado como segue:</p>
    <p>«O pictograma é un signo gráfico que representa un determinado recurso turístico e permite identificar, entre outros, os seguintes recursos turísticos:</p>
    <p>1.º No eido da arquitectura e enxeñaría civil: os conxuntos históricos, os pazos, os castelos, os faros, as pontes e os edificios singulares da arquitectura contemporánea.</p>
    <p>2.º No eido da arquitectura relixiosa: as catedrais, as igrexas, os mosteiros, os conventos e as ermidas.</p>
    <p>3.º No eido da etnografía: os cruceiros, os hórreos, as pallozas, os pombais, os muíños e as fontes.</p>
    <p>4.º No eido do patrimonio arqueolóxico: as zonas arqueolóxicas, as mámoas, os dolmens, os petróglifos e os castros.</p>
    <p>5.º As praias, os espazos naturais protexidos, as áreas naturais, os museos e centros de interpretación, os balnearios, os campos de golf, as vistas panorámicas e miradoiros, o Camiño de Santiago, as rutas do viño e outras rutas temáticas de interese turístico, os barcos turísticos e as oficinas e postos de información.</p>
    <p>6.º Os xeodestinos poderán ter, ademais, pictogramas de seu, segundo se reflicte no Manual de sinalización turística de Galicia».</p>
    <p>Catro. Engádese un punto no artigo 19.1.1.º coa seguinte redacción:</p>
    <p>«c) Tipo III: identifica a chegada á Comunidade Autónoma de Galicia nas áreas con aparcadoiro próximas ás estradas principias de acceso a Galicia».</p>
    <p>Cinco. Engádense os números 3.º e 4.º no artigo 19.1 coa seguinte redacción:</p>
    <p>«3.º Os sinais de benvida ao xeodestino, que identifican a entrada por estrada principal no xeodestino de que se trate:</p>
    <p>a) Versión principal: conterá a identificación do xeodestino e o pictograma correspondente.</p>
    <p>b) Versión alternativa: conterá información sobre os recursos turísticos do xeodestino. Instalaranse, cando sexa posible, en áreas con aparcadoiro nas estradas principais de acceso ao xeodestino.</p>
    <p>4.º Os paneis promocionais, que sinalizarán as rutas temáticas de interese turístico. Conterán o pictograma propio da ruta e os pictogramas xenéricos dos principias recursos que se atopan durante o seu percorrido».</p>
    <p>Seis. Suprímese o parágrafo segundo da disposición derradeira primeira.</p>
    <p>Artigo 2. Aprobación do Manual de sinalización turística de Galicia.</p>
    <p>Apróbase o Manual de sinalización turística de Galicia que se insire como anexo deste decreto e que substitúe o Catálogo de sinais turísticos de Galicia que figura como anexo do Decreto 138/2008.</p>
    <p>Disposición adicional.</p>
    <p>As referencias feitas ao Catálogo de sinais turísticos no Decreto 138/2008 deben entenderse feitas ao Manual de sinalización turística de Galicia que se aproba por este decreto.</p>
    <p>Disposición transitoria primeira.</p>
    <p>Os elementos e sinais turísticos xa existentes e que non se axusten ao disposto neste decreto deberán adaptarse ás súas prescricións no prazo de catro anos desde a súa entrada en vigor, sen prexuízo da subsistencia daqueles que teñan establecido un prazo de permanencia, que o farán, en todo caso, cando finalice ese prazo.</p>
    <p>Disposición transitoria segunda.</p>
    <p>Manterán a súa vixencia as disposicións que conteñan normas máis restritivas canto ás condicións técnicas dos elementos ou sinais turísticos situados nos conxuntos históricos. A modificación das anteriores normas deberá adaptarse ao establecido neste decreto.</p>
    <p>Disposición derrogatoria.</p>
    <p>Quedan derrogadas as disposicións de igual ou inferior rango que se opoñan ao establecido neste decreto.</p>
    <p>Disposición derradeira primeira.</p>
    <p>Facúltase o titular da Consellería de Presidencia, Administracións Públicas e Xustiza para ditar as disposicións necesarias para o desenvolvemento deste decreto e, en concreto, para realizar as modificacións necesarias no Manual de sinalización turística de Galicia.</p>
    <p>Disposición derradeira segunda.</p>
    <p>Este decreto entrará en vigor aos vinte días da súa publicación no Diario Oficial de Galicia.</p>
    <p>Santiago de Compostela, dezaseis de febreiro de dous mil doce.</p>
    <footer><p>Alberto Núñez Feijóo<br>Presidente</p></footer>
    <p class="dog-firma-izq">Alfonso Rueda Valenzuela<br>Conselleiro de Presidencia, Administracións Públicas e Xustiza</p>

