---
date: '2002-06-04'
id: AE66
page: 8
number: 106
agency: CONSELLERÍA DE MEDIO AMBIENTE
section: III. OUTRAS DISPOSICIÓNS
title: >-
  Orde do 23 de maio de 2002 de fomento da mellora da calidade na
  comercialización de productos silvícolas.
range: Orde
url: 'https://www.xunta.gal/dog/Publicados/2002/20020604/AnuncioAE66_gl.html'
---
<p>O Regulamento (CE)1257/1999 do Consello, do 17 de maio, establece no seu artigo 30 a posibilidade de outorgar axudas para a transformación e comercialización de productos forestais, e no artigo 33 para a diversificación de actividades relacionadas co sector primario no contorno rural.</p>
<p>O Programa Operativo Integrado de Galicia 2000-2006, aprobado por Decisión da Comisión do 7-3-2001, recolle na medida 1.2 as melloras na transformación e comercialización de productos agrícolas e forestais.</p>
<p>A conveniencia de repercutir no sector primario forestal os beneficios dun mercado dinámico e non intervido dos productos da madeira, precisa non só dispor de empresas competitivas de aproveitamentos, senón que tamén sexan capaces de transmitir ó sector forestal os valores que a sociedade demanda á madeira a través do mercado.</p>
<p>A competencia internacional e a crecente demanda de novos requisitos cualitativos nos productos de consumo fai prioritario o desenvolvemento e implantación de melloras nas condicións laborais, adaptacións medioambientais e innovacións na xestión empresarial que permitan dinamizar a cadea comercializadora, reducir ineficiencias e adaptarse a futuros criterios esixibles á cadea de custodia. Por iso, considérase conveniente incentivar non só melloras nos medios de producción, senón tamén, e con maior prioridade, melloras na calidade empresarial.</p>
<p>Coa finalidade de lograr unha boa execución dos recursos dispoñibles e asegura-la calidade dos investimentos que se subvencionan, considérase a plurianualización das axudas, penalizacións por non execución de investimentos aprobados, así como a adaptación das resolucións de axuda a modificacións dos proxectos investidores, todo iso garantindo os criterios de concorrencia competitiva aplicados na concesión das axudas e dentro do marco normativo establecido polo Decreto 287/2000, do 21 de novembro, polo que se desenvolve o réxime de axudas e subvencións públicas da Comunidade Autónoma de Galicia.</p>
<p>En virtude do anterior, ó abeiro do Decreto 287/2000, citado anteriormente, de acordo co artigo 30.I.3 do Estatuto de autonomía e en uso das atribucións que me confire a Lei 1/1983, do 22 de febreiro, reguladora da Xunta e do seu presidente,</p>
<p>DISPOÑO:</p>
<p>Artigo 1º.-Obxecto das axudas e beneficiarios.</p>
<p>Poderán ser subvencionables os investimentos en activos fixos productivos, en activos inmateriais e activos materiais non productivos, relativos ás operacións de aproveitamentos forestais e as anteriores á serradura industrial da madeira, realizados por empresas e empresarios autónomos de aproveitamento forestal radicados en Galicia. Poderanse considerar investimentos en serras realizados por empresas, radicadas no contorno rural, con menos de 10 empregados.</p>
<p>As actuacións subvencionables detállanse no anexo I.</p>
<p>Os beneficiarios deberán ter, polo menos, o 35% do cadro de persoal da empresa con contratos por tempo indefinido. Para as empresas de nova creación bastará o compromiso de acadar, como mínimo, o 35% de estabilidade laboral ó remate do prazo concedido para xustifica-lo investimento. Non será necesario cumprir este requisito nas subvencións inferiores a 60.102 euros. No caso de empresas con menos de 10 traballadores, a porcentaxe de estabilidade laboral mínima esixida reducirase ó 33%.</p>
<p>As empresas xa existentes deberán comprometerse, igualmente, a acada-la mesma porcentaxe mínima de estabilidade laboral respecto das novas contratacións que, se é o caso, deriven do proxecto de investimento que se subvencione.</p>
<p>De xeito excepcional e coa debida motivación, en casos de estacionalidade da actividade ou de especiais dificultades dun sector ou dunha empresa concreta, a Comisión Delegada da Xunta de Galicia para Asuntos Económicos poderá autoriza-la non esixencia da porcentaxe mínima de emprego estable para obte-la consideración da axuda, do que se dará coñecemento á Comisión de Seguimento dos Acordos de Apoio á Promoción.</p>
<p>Artigo 2º.-Exclusións.</p>
<p>Non será subvencionable:</p>
<p>a) A adquisición de terreos e mobiliario.</p>
<p>b) Os vehículos de transporte por estrada.</p>
<p>c) A adquisición de maquinaria usada.</p>
<p>d) Os tributos recuperables polo beneficiario, como o IVE.</p>
<p>e) A renovación de maquinaria que non implique melloras tecnolóxicas, productivas ou de seguridade.</p>
<p>f) Os gastos de reparación e mantemento.</p>
<p>g) Os investimentos financiados mediante arrendamento financeiro ou calquera outra figura análoga.</p>
<p>h) Os investimentos destinados á manipulación ou comercialización de productos de países non comunitarios.</p>
<p>i) Os investimentos iniciados con anterioridade ó 1-1-2000 ou antes da solicitude de axudas ó abeiro do presente programa operativo, así como os investimentos en instalacións fixas e obra civil sen constancia oficial de non terse iniciado anteriormente.</p>
<p>j) Investimentos destinados ó comercio polo miúdo.</p>
<p>Artigo 3º.-Prazo de presentación de solicitudes e convocatorias.</p>
<p>As solicitudes poderanse presentar a partir do día seguinte ó da publicación da orde. O prazo de presentación de solicitudes finalizará ó mes da publicación da presente orde no Diario Oficial de Galicia.</p>
<p>As solicitudes que se presenten con posterioridade a esta data quedarán excluídas, así como os expedientes que non completen axeitadamente a documentación requirida no artigo 6º no prazo establecido, podendo consideraranse na primeira convocatoria do ano seguinte a instancias do interesado se se adapta ós requisitos desta.</p>
<p>Artigo 4º.-Importe das axudas.</p>
<p>Os investimentos en activos inmateriais e activos materiais non productivos recollidos no anexo I-B subvencionaranse cunha axuda dun 35%.</p>
<p>Os investimentos en bens de equipo, recollidos no anexo I-A, terán unha subvención básica dun 25%, que poderá incrementarse ata o 35% segundo os criterios indicados no anexo II.</p>
<p>A axuda máxima por solicitante limitarase a 200.000 euros.</p>
<p>Artigo 5º.-Criterios de selección.</p>
<p>A concesión de axudas efectuarase baixo o réxime de concorrencia competitiva.</p>
<p>A dispoñibilidade orzamentaria asignada a cada convocatoria limitará o número de expedientes que se vaian aprobar, que serán elixidos por orde de puntuación de maior a menor, de acordo co criterio e o baremo indicados no anexo III.</p>
<p>Artigo 6º.-Solicitudes e documentación.</p>
<p>1. Os interesados deberán presentar, perante a Dirección Xeral de Montes e Industrias Forestais ou na forma prevista no artigo 38 da Lei 30/1992, do 26 de novembro, de réxime xurídico das administracións públicas e do procedemento administrativo común, modificado pola Lei 4/1999, a seguinte documentación por duplicado (salvo os solicitantes da convocatoria anterior, que deberán achegar unicamente a instancia-solicitude e os documentos acreditativos que estimen convenientes para efectos de incrementa-la axuda e baremo da solicitude):</p>
<p>a) Instancia-solicitude, dirixida ó conselleiro de Medio Ambiente, segundo modelo que figura no anexo IV desta orde.</p>
<p>b) Ficha cos datos da empresa solicitante, segundo o anexo VI da orde.</p>
<p>c) Memoria onde se desenvolvan os puntos relacionados no anexo V da presente orde.</p>
<p>d) Copia dos seguintes documentos:</p>
<p>-Último imposto de sociedades ou, no seu defecto, do IRPF (1).</p>
<p>-Declaración de operacións con terceiros (modelo 347) (1).</p>
<p>-NIF ou CIF (cotexada).</p>
<p>-TC1 e TC2 da empresa correspondente ó mes de xaneiro do ano de inicio dos investimentos ou do ano da primeira solicitude, se é anterior.</p>
<p>-Recibo en vigor do IAE, nos epígrafes 617.3, 461 ou 912 (1).</p>
<p>(1) Documentos non esixibles se se cobre a autorización para a obtención de información tributaria segundo o modelo do anexo IX.</p>
<p>e) Declaración xurada do beneficiario sobre axudas solicitadas, concedidas e/ou obtidas para os mesmos investimentos.</p>
<p>f) Xustificación de que os productores de base participarán nas vantaxes económicas do investimento. Pódense presentar copias de contratos de compra de madeira, compromisos de adquisición, declaracións de interese de agrupacións e asociacións forestais, ou documentación equivalente.</p>
<p>g) No caso de serras e obra civil: licencia municipal ou informe urbanístico favorable.</p>
<p>2. Recibidas as solicitudes examinaranse os documentos presentados. No caso de que sexan detectadas faltas ou omisións, requirirase o interesado para emenda-los erros ou acompaña-la documentación preceptiva no prazo de dez días hábiles.</p>
<p>Artigo 7º.-Distribución do orzamento.</p>
<p>As axudas fixadas na presente orde fináncianse con cargo á aplicación orzamentaria 15.02.731A.770.0, dos orzamentos xerais da Comunidade Autónoma para o ano 2002, con 5.110.000 euros para o ano 2002, e 3.000.000 de euros para o ano 2003.</p>
<p>A distribución das anualidades nas axudas individuais realizarase con base nas previsións de execución comunicadas polos beneficiarios, as dispoñibilidades orzamentarias, os condicionantes impostos na resolución das axudas e os prazos precisos para a execución dos investimentos.</p>
<p>Artigo 8º.-Tramitación e concesión de axudas.</p>
<p>No caso de que o investimento non se poida finalizar no exercicio orzamentario, a subvención poderá plurianualizarse, salvo culpa ou neglixencia do beneficiario, sen prexuízo das disposicións que para este efecto considera a lexislación orzamentaria e demais normativa de aplicación.</p>
<p>O conselleiro de Medio Ambiente resolverá os expedientes de cada convocatoria por proposta da Dirección Xeral de Montes e Industrias Forestais, que deberá axustarse ó disposto no artigo 9.5º do Decreto 287/2000, do 21 de novembro, polo que se desenvolve o réxime de axudas e subvencións públicas. A resolución individual e motivada notificarase ó interesado.</p>
<p>As solicitudes denegadas por exclusión no proceso de selección poderanse considerar na seguinte convocatoria de axudas por instancia do solicitante.</p>
<p>As solicitudes que, unha vez transcorridos catro meses desde a convocatoria á que se acolleron, non</p>
<p>tiveran unha comunicación de aprobación de axuda, poderán entenderse desestimadas, aplicándose para a eficacia do acto presunto o establecido no artigo 43 da Lei 30/1992, de réxime xurídico das administracións públicas e do procedemento administrativo común, modificada pola Lei 4/1999.</p>
<p>Contra a resolución da axuda poderá interpoñe-lo interesado recurso contencioso-administrativo na forma e prazo establecido na Lei 30/1992, de réxime xurídico das administracións públicas e procedemento administrativo común.</p>
<p>Artigo 9º.-Posibilidade de modificación da resolución e reintegros da axuda.</p>
<p>1. Se no transcurso da tramitación do expediente de axudas o solicitante precisara introducir modificacións a este, solicitará autorización da Consellería de Medio Ambiente, xustificando as razóns do cambio e acompañando a oportuna actualización do expediente que considere as variacións do proxecto orixinal.</p>
<p>Poderanse modifica-las resolucións individuais de axuda, no relativo á distribución das anualidades, así como á modificación de obxectos de investimentos por outros con igual ou superior baremo de puntuación, sen incrementa-lo importe global nin porcentual da axuda, nin modificar calquera outra condición ou requisito da axuda concedida previamente.</p>
<p>A modificación realizarase mediante resolución do conselleiro de Medio Ambiente, logo de proposta motivada do director xeral de Montes e Industrias Forestais e instrucción do correspondente expediente de modificación aplicando os criterios de selección do artigo 5º.</p>
<p>2. Toda alteración das condicións tidas en conta para a concesión da subvención e, en todo caso, a obtención concorrente de subvencións ou axudas outorgadas por outras administracións ou entes públicos ou privados, nacionais ou internacionais, poderá dar lugar á modificación da resolución de concesión.</p>
<p>3. No caso de incumprimento das condicións establecidas nesta orde e as indicadas na resolución de subvención, procederase á revogación parcial ou total da axuda.</p>
<p>Se o beneficiario percibira pagamentos parciais ou anticipos e a execución parcial non cumprira os obxectivos iniciais previstos, así como as condicións da resolución, procederase á tramitación do expediente de reintegro da subvención percibida mailos xuros de demora.</p>
<p>4. No caso de que se reducisen os investimentos executados, sempre que estes sexan susceptibles de avaliación independente e cumpran os fins previstos inicialmente, a subvención que se vai pagar será proporcional ós investimentos xustificados, cunha penalización equivalente ó 20% da axuda concedida para os investimentos non xustificados en prazo. Non se penalizará se o beneficiario comunicase a imposibilidade de executar estes investimentos cunha antelación superior a dous meses antes do remate do prazo de execución.</p>
<p>Artigo 10º.-Procedemento de pagamento e xustificación.</p>
<p>1. Para a percepción dos pagamentos, sexan parciais ou totais, deberá presentarse antes do 30 de outubro de cada ano (salvo o que se especifique na resolución da axuda para a primeira anualidade) a seguinte documentación por duplicado:</p>
<p>a) Solicitude de cobramento da subvención.</p>
<p>b) Xustificación dos investimentos realizados mediante:</p>
<p>-Relación ordenada dos investimentos e os pagamentos efectuados (anexo VII).</p>
<p>-Copias cotexadas das facturas orixinais sobre as que se realizará a toma de razón, así como copias dos documentos bancarios de pagamento.</p>
<p>c) Certificacións do cumprimento formal das obrigas coa Seguridade Social e fiscais e de non ter débedas pendentes de liquidación coa Comunidade Autónoma. Estas dúas últimas poderanse substituír pola autorización, segundo o modelo do anexo IX, baseándose no disposto na cláusula 3ª do Convenio de colaboración entre a Axencia Estatal de Administración Tributaria e a Comunidade Autónoma de Galicia en materia de subministración de información para finalidades non tributarias.</p>
<p>d) Copia do certificado bancario de conta corrente e ficha bancaria.</p>
<p>e) Declaración xurada do beneficiario sobre axudas solicitadas, concedidas e/ou obtidas para os mesmos investimentos.</p>
<p>f) No último pagamento achegaranse os seguintes documentos:</p>
<p>f-1) Memoria (anexo VIII), indicando as actuacións executadas, as medidas correctoras implantadas e a importancia destas na actividade futura da empresa.</p>
<p>f-2) Actualización da ficha cos datos da empresa, segundo o anexo VI da orde.</p>
<p>f-3) Xustificantes das accións consideradas no anexo II para incrementa-la porcentaxe de axuda.</p>
<p>f-4) Copia dos seguintes documentos:</p>
<p>-Último imposto de sociedades ou, no seu defecto, do IRPF (1).</p>
<p>-Declaración de operacións con terceiros (modelo 347) (1).</p>
<p>-Informe oficial da Seguridade Social de vida laboral da empresa desde o inicio do ano no que se solicitou a axuda ata a data de xustificación final dos investimentos.</p>
<p>(1) Documentos non esixibles se se formaliza a autorización para a obtención de información tributaria segundo o modelo do anexo IX.</p>
<p>g) Específicas dos investimentos obxecto de subvención:</p>
<p>g-1) Activos inmateriais: para o pagamento parcial ou anticipo da primeira anualidade, deberase presenta-lo contrato asinado. Para o pagamento final presentarase a seguinte documentación: análise da situación inicial, plan de actuacións e informe de seguimento do plan con detalle das accións correctoras.</p>
<p>g-2) Maquinaria móbil: ficha técnica do vehículo, permiso de circulación do vehículo (se procede), seguro do vehículo ou de responsabilidade civil da empresa con indicación expresa do vehículo.</p>
<p>Ademais, deberán presenta-la mesma documentación dos equipos subvencionados anteriormente ou dos que os substituíron. A non xustificación dos equipos anteriores suporá a reducción no investimento subvencionable do importe do investimento subvencionado anteriormente.</p>
<p>g-3) Serras e obra civil: para o pagamento da última anualidade, planos de planta, licencia municipal de obra ou documentación xustificativa da súa tramitación con informe favorable do técnico municipal.</p>
<p>2. Unha vez comprobada a documentación presentada e realizada a inspección comprobatoria de execución dos investimentos subvencionados, a Dirección Xeral de Montes e Industrias Forestais emitirá a correspondente proposta de pagamento.</p>
<p>3. De acordo co Decreto 287/2000, do 21 de novembro, polo que se desenvolve o réxime xurídico de axudas e subvencións públicas na Comunidade Autónoma de Galicia, poderanse realizar anticipos e pagamentos parciais. Os pagamentos parciais non superarán o 80% da subvención concedida. Os anticipos, que non poderán supera-lo 50% da anualidade, aprobaranse con carácter excepcional, mediante resolución motivada do conselleiro de Medio Ambiente, sempre que se xustifique a necesidade de realizar pagamentos inmediatos, o que se documentará mediante facturas ou contratos de subministración.</p>
<p>4. Os pagamentos parciais e anticipos serán garantidos mediante aval bancario ou de entidade aseguradora suficiente, que se depositará por tempo indefinido a disposición da Consellería de Medio Ambiente na Tesourería Xeral da Xunta de Galicia. O referido aval garantirá a cantidade anticipada mailos xuros, calculados ó xuro legal do diñeiro vixente no momento da concesión e por un prazo que medie entre a data de solicitude e, como mínimo, dous meses tralo remate do prazo de xustificación previsto. O certificado de depósito de aval bancario devolveráselle ó interesado unha vez se comprobe, mediante inspección in situ, a realización material do obxecto da subvención, así como as restantes condicións da subvención. Estes avais poderán ser liberados no suposto de que se constitúan para pagamentos parciais correspondentes a fases ou partes do investimento susceptibles de avaliación independente e se comprobe a realización do investimento.</p>
<p>5. O pagamento da porcentaxe adicional ós investimentos en activos productivos, recollido no artigo 4º, queda condicionado á execución dos investimentos non productivos e ó seu seguimento por parte da empresa, o que será comprobado na inspección final.</p>
<p>Artigo 11º.-Disposicións comúns.</p>
<p>1. As axudas serán compatibles con calquera outra destinada ós mesmos fins procedente de administracións públicas, salvo fondos comunitarios distintos do FEOGA, ata un límite de subvención neta equivalente do 40%, 55% para as Pemes, de acordo coa Decisión da Comisión Europea nº 773/1999,</p>
<p>do 17-5-2000, na que se establece o mapa de axudas de finalidade rexional para España no período 2000-2006.</p>
<p>2. En calquera fase do proceso de tramitación, o órgano xestor da Dirección Xeral de Montes e Industrias Forestais poderá solicitar ó interesado as aclaracións ou xustificacións oportunas con respecto ós datos da documentación esixible.</p>
<p>3. O beneficiario quedará obrigado a mante-lo investimento subvencionado, e o emprego ligado a este, durante un período mínimo de 5 anos.</p>
<p>4. O beneficiario someterase ás actuacións de comprobación e control financeiro dos investimentos subvencionados por parte da Consellería de Medio Ambiente, a Intervención Xeral da Comunidade Autónoma, o Consello de Contas e o Tribunal de Contas.</p>
<p>Artigo 12º.-Información e publicidade.</p>
<p>Na resolución individual de concesión da axuda indicarase a contía ou porcentaxe de participación dos fondos FEOGA-O e da Xunta de Galicia.</p>
<p>Os bens de equipo financiados con estas axudas identificaranse no momento da inspección física con pegatinas que informarán do seu financiamento con fondos FEOGA-O e levarán o logotipo da Unión Europea e da Xunta de Galicia.</p>
<p>Disposicións derradeiras</p>
<p>Primeira.-Facúltase o director xeral de Montes e Industrias Forestais para dictar cantas disposicións complementarias estime oportunas para o desenvolvemento da presente orde.</p>
<p>Segunda.-A presente orde entrará en vigor o día seguinte da súa publicación no Diario Oficial de Galicia.</p>
<p>Santiago de Compostela, 23 de maio de 2002.</p>
<p>José Carlos del Álamo Jiménez</p>
<p>Conselleiro de Medio Ambiente</p>
<p>ANEXO I</p>
<p>Investimentos subvencionables</p>
<p>a) Investimentos en activos fixos productivos, consideraranse con carácter exclusivo os seguintes:</p>
<p>* Equipos persoais de seguridade para o traballo no monte, ata o número de empregados que figuren no TC2, sen supera-lo 30% do total dos investimentos.</p>
<p>* Procesadoras, autocargadores, tractores arrastradores.</p>
<p>* Equipos tractocargadores completos (tractores con cabinas reforzadas homologadas e proteccións forestais nas rodas e baixos, asento xiratorio, guindastre, cabrestante e remolque forestal de tracción). Consideraranse tamén os equipos orientados á recolleita de biomasa.</p>
<p>* Apeiros forestais e brozadoras que vaian formar parte dun equipo tractocargador completo.</p>
<p>* Implementos forestais que permitan un primeiro tratamento dos productos forestais no monte: peladoras móbiles, esteladoras, empacadoras, e outras para fins similares.</p>
<p>* No caso de plataformas para o transporte da madeira, só serán subvencionables as adaptacións forestais destas e os guindastres que se instalen nelas.</p>
<p>* Instrumentos de medición de masas forestais.</p>
<p>* Básculas, palas cargadoras de rolla, peladoras e instalacións de clasificado de rolla.</p>
<p>* Maquinaria e instalacións, homologadas e con informe de seguridade da súa instalación, en empresas de transformación de productos silvícolas de menos de 10 empregados.</p>
<p>* Obra civil relacionada co movemento de rolla (deberán presentar licencia municipal ou informe favorable do concello):</p>
<p>-Preparación do patio de amoreamento e cargadeiros de rolla (máximo auxiliable 18 euros/m).</p>
<p>-Galpóns para almacenamento de rolla (máximo auxiliable 120 euros/m).</p>
<p>-Instalacións de parque húmido de rolla (máximo auxiliable 40 euros/m).</p>
<p>b) Investimentos en activos inmateriais e activos materiais non productivos, consideraranse os seguintes plans, proxectos, estudios e programas, así como o seu seguimento e execución das medidas correctoras:</p>
<p>a) Seguridade laboral:</p>
<p>-Plans de seguridade laboral.</p>
<p>-Plans e proxectos de adaptación á normativa de seguridade industrial.</p>
<p>b) Adaptacións medioambientais:</p>
<p>-Establecemento de medidas e plans de control medioambiental.</p>
<p>-Accións correctoras e preventivas de riscos medioambientais.</p>
<p>-Implantación de códigos ou normas de boas prácticas medioambientais.</p>
<p>c) Mellora da calidade comercial e empresarial:</p>
<p>-Implantación na empresa de ferramentas de xestión empresarial específicas da actividade, incluso aplicacións informáticas e equipamento. Non se considerarán as aplicacións informáticas xenéricas (software básico nin aplicacións contables).</p>
<p>-Preparación do proceso productivo para unha futura adaptación á cadea de custodia de madeira certificada, e/ou normativa de calidade.</p>
<p>d) Iniciativas comerciais conxuntas e fusións de empresas:</p>
<p>-Establecemento de medidas orientadas á venda conxunta a clientes.</p>
<p>-Establecemento de contratos a medio e longo prazo con provedores e propietarios forestais.</p>
<p>ANEXO II</p>
<p>Accións e porcentaxe de incremento da axuda</p>
<table><tbody><tr><td></td></tr>
<tr><td>Accións que incrementan a axuda</td><td>Incremento da axuda</td></tr>
<tr><td></td></tr>
</tbody></table>
<table><tbody><tr><td>Por cada curso de formación específico da actividade forestal cunha duración mínima de 30 horas, realizado por traballadores da empresa (máximo 2 cursos).</td><td>1%</td></tr>
<tr><td></td></tr>
<tr><td>Por plan empresarial de melloras na seguridade laboral e/ou industrial, contratado.</td><td>2%</td></tr>
<tr><td></td></tr>
<tr><td>Por dispor de contrato de externalización das garantías dos traballadores.</td><td>1%</td></tr>
<tr><td></td></tr>
<tr><td>Por dispor dun seguro de responsabilidade civil para os aproveitamentos forestais.</td><td>2%</td></tr>
<tr><td></td></tr>
<tr><td>Por pertencer a asociación profesional do sector.</td><td>1%</td></tr>
<tr><td></td></tr>
<tr><td>Si empresas de comercialización conxunta propiedade de empresarios do sector.</td><td>2%</td></tr>
<tr><td></td></tr>
<tr><td>Por plan medioambiental e/ou de minimización e xestión de residuos.</td><td>3%</td></tr>
<tr><td></td></tr>
<tr><td>Por plan de adaptación da empresa á cadea de custodia.</td><td>3%</td></tr>
<tr><td></td></tr>
<tr><td>Por plan de control da calidade e/ou mellora da xestión empresarial.</td><td>6%</td></tr>
<tr><td></td></tr>
<tr><td>Por creación de posto de traballo fixo, no réxime xeral (máximo 2).</td><td>2%</td></tr>
<tr><td></td></tr></tbody></table>
<p>Consideraranse as accións desenvolvidas desde o 1-1-2002 ou desde a última solicitude da axuda.</p>
<p>Os cursos de formación deberán ter un recoñecemento oficial. Non se contabilizarán os propios dos plans de seguridade laboral.</p>
<p>Os plans de seguridade, medioambientais e de mellora da xestión empresarial, para ser considerados deberán presentar contrato ou, no seu defecto, orzamento comercial da acción e declaración xurada comprometéndose á súa execución, achegando os seguintes documentos:</p>
<p>-Estudo de avaliación da situación inicial da empresa.</p>
<p>-Plan de actuacións que se van realizar na empresa.</p>
<p>-Documentos de seguimento con indicación dos obxectivos acadados e acción realizadas.</p>
<p>Para valora-los cursos de formación poderase achegar un compromiso mediante declaración xurada, acompañado de informe favorable da asociación sectorial ou organismo capacitado para a realización do curso.</p>
<p>Estas accións serán comprobadas na inspección final, analizando se efectivamente foron incorporadas ó funcionamento normal da empresa. A non execución será penalizada de acordo co indicado no artigo 9.5º.</p>
<p>ANEXO III</p>
<p>Baremo para a priorización das solicitudes</p>
<p>A) Baremación dos investimentos.</p>
<p>A.1. Segundo o obxecto de investimento:</p>
<p>-Equipos de protección individual: 200 puntos.</p>
<p>-Procesadoras forestais, autocargadores, arrastradores: 150 puntos.</p>
<p>-Equipos tractocargadores completos, equipos completos de colleita de biomasa: 130 puntos.</p>
<p>-Implementos forestais de maquinaria de desemboscamento: 110 puntos.</p>
<p>-Instrumentos de medición de masas forestais: 120 puntos.</p>
<p>-Instalacións de parque húmido, peladoras, instalacións de clasificado de rolla: 80 puntos.</p>
<p>-Implementos forestais de transporte por estrada, pas cargadoras, básculas: 40 puntos.</p>
<p>-Maquinaria e instalacións en empresas de transformación de productos silvícolas de menos de 10 empregados: 60 puntos.</p>
<p>-Parque de rolla e obra civil relacionada: 10 puntos.</p>
<p>A.2. Segundo as características da empresa:</p>
<p>a) Por cada punto porcentual de incremento de axuda, segundo o anexo II: 5 puntos.</p>
<p>b) Por cada punto porcentual de non execución sobre o aprobado en anteriores expedientes (salvo renuncia en prazo): 1 punto negativo.</p>
<p>c) Investimentos maiores de 250.000 euros: por cada 10.000 euros que superen esta cantidade (considerando investimentos acumulados, incluso os suvencionados anteriormente con cargo a esta liña de axuda) (aplicable individualmente a cada obxecto de investimento): 1 punto negativo.</p>
<p>d) Volume de negocio na explotación forestal: por cada unidade no cociente vendas/investimentos solicitados, a partir da segunda unidade: 5 puntos ata un máximo de 30.</p>
<p>(Os contratos de servicios de saca valoraranse como vendas multiplicando o seu valor por 50).</p>
<p>e) Traslado de serradoiros por necesidades de adecuación da actividade á normativa urbanística: 30 puntos.</p>
<p>f) Empresas de transformación de subproductos forestais escasamente comercializables, ou de transformación de productos forestais non madeireiros que xeren emprego: 20 puntos.</p>
<p>B) Criterios de priorización das solicitudes:</p>
<p>B.1. Os investimentos en activos inmateriais e materiais non productivos considerados no anexo I B) terán prioridade sobre os investimentos en activos productivos. Así mesmo, os investimentos en obra civil consideraranse na última orde de prioridade.</p>
<p>B.2. Calcularase a puntuación de cada investimento solicitado, que será a suma da aplicación dos criterios indicados nos puntos A.1 e A.2.</p>
<p>B.3. En función da dispoñibilidade orzamentaria asignada aprobaranse os investimentos de acordo cos criterios de priorización indicados en B.1 e dentro deles coa baremación calculada segundo o punto B.2. En todo caso, as axudas para maquinaria e instalacións en serras limitaranse a 1.000.000 de euros.</p>
<p>CONSELLERÍA DA PRESIDENCIA, RELACIÓNS INSTITUCIONAIS</p>
<p>E ADMINISTRACIÓN PÚBLICA</p>

