---
date: '2017-04-06'
id: G0425-300317-0001
page: 16445
number: 68
agency: Consellería de Política Social
section: III. Outras disposicións.
title: >-
  ORDE do 29 de marzo de 2017 pola que se crea un novo ficheiro de datos de
  carácter persoal.
range: Orde
url: >-
  https://www.xunta.gal/dog/Publicados/2017/20170406/AnuncioG0425-300317-0001_gl.html
---
<p>A Lei orgánica 15/1999, do 13 de decembro, de protección de datos de carácter persoal (BOE núm. 298, do 14 de decembro), regula o tratamento de datos de carácter persoal rexistrados en soportes físicos, que os faga susceptibles de tratamento, así como toda modalidade de uso posterior destes datos polos sectores público e privado. A finalidade desta regulación é garantir e protexer as liberdades públicas e os dereitos fundamentais das persoas físicas e, especialmente, a súa honra e intimidade persoal e familiar.</p>
    <p>No artigo 20 da devandita lei disponse que a creación, modificación ou supresión dos ficheiros das administracións públicas só poderá facerse por medio de disposición xeral publicada no <em>Boletín Oficial del Estado</em> ou diario oficial correspondente e establécense nos seus puntos segundo e terceiro as indicacións concretas que deben constar nas disposicións de creación, modificación e supresión daqueles.</p>
    <p>A Lei 13/2008, do 3 de decembro, de servizos sociais de Galicia, no seu artigo 16, establece que a Xunta de Galicia creará a historia social única electrónica como conxunto de información e documentos en formato electrónico nos cales se conteñen os datos, as valoracións e as informacións relevantes sobre a situación e a evolución da atención social das persoas usuarias do sistema galego de servizos sociais ao longo do seu proceso de intervención, así como a identificación dos ou das profesionais e dos servizos ou prestacións que interviñeron sobre este. </p>
    <p>Así mesmo, o dito artigo indica que a historia social única terá carácter público e confidencial e respectará os dereitos das persoas usuarias ao acceso ao seu expediente persoal e a obter copia del, garantindo que esta historia só será empregada para a intervención profesional e para unha acción inspectora de carácter público. </p>
    <p>Tras a súa aprobación polo Consello da Xunta de Galicia, o 27 de xullo de 2016, publícase o Decreto 89/2016, do 30 de xuño, polo que se regula a creación, o uso e o acceso á historia social única electrónica. O dito decreto, no seu artigo 11, número 1, establece que, de conformidade coa Lei orgánica 15/1999, do 13 de decembro, os datos persoais relativos á historia social única electrónica serán incluídos nun ficheiro denominado Historia Social Única electrónica, cuxa finalidade é a xestión da dita historia social única electrónica. O órgano responsable deste ficheiro é a Secretaría Xeral Técnica da consellería con competencias en materia de servizos sociais.</p>
    <p>Así o exposto, a organización do conxunto de datos persoais que deriven da información e documentación relevante relativa ao ámbito social xerado nos diferentes niveis de prestación e atención determina a creación dun novo ficheiro de datos de carácter persoal.</p>
    <p>En consecuencia, e en virtude das facultades que me confire a Lei 1/1983, do 22 de febreiro, de normas reguladoras da Xunta e da súa presidencia, e tendo en conta o Decreto 176/2015, do 3 de decembro, polo que se establece a estrutura orgánica da Consellería de Política Social, </p>
    <p>RESOLVO:</p>
    <p>Artigo 1. <em>Obxecto</em></p>
    <p>Mediante a presente orde da Consellería de Política Social créase o ficheiro de datos de carácter persoal que se especifica no anexo.</p>
    <p>Artigo 2. <em>Contido</em></p>
    <p>A información exixida no artigo 20 da Lei orgánica 15/1999, do 13 de decembro, de protección de datos de carácter persoal, e no artigo 54 do Real decreto 1720/2007, do 21 de decembro, polo que se aproba o regulamento de desenvolvemento da dita Lei orgánica 15/1999, do 13 de decembro, para as disposicións de creación, modificación e supresión de ficheiros, está contida no anexo. </p>
    <p>Artigo 3. <em>Finalidade e uso do ficheiro</em></p>
    <p>Os datos de carácter persoal, incluídos no ficheiro da Consellería de Política Social regulado por esta orde, só serán utilizados para os fins expresamente previstos e declarados no anexo e polo persoal debidamente autorizado. </p>
    <p>Artigo 4. <em>Cesión de datos</em></p>
    <p>Os datos só serán cedidos nos supostos expresamente previstos pola lei e nos declarados no anexo. No suposto de cesión de datos ás administracións públicas, haberá que aterse ao disposto na normativa vixente respecto a esta materia.</p>
    <p>Artigo 5. <em>Órgano responsable do ficheiro</em></p>
    <p>A responsabilidade sobre o ficheiro creado por esta orde correspóndelle á Secretaría Xeral Técnica da Consellería de Política Social.</p>
    <p>No anexo detállase a unidade ante á cal se exercerán os dereitos de acceso, rectificación, cancelación e oposición dos datos que constan no ficheiro.</p>
    <p>Artigo 6. <em>Nivel de protección e medidas de seguridade</em></p>
    <p>O ficheiro creado por esta orde está clasificado atendendo ao disposto no artigo 80 e seguintes do Real decreto 1720/2007, do 21 de decembro. No anexo aparece a clasificación do nivel de protección do ficheiro creado baixo esta orde.</p>
    <p>O titular do órgano responsable deste ficheiro adoptará as medidas técnicas, de xestión e organización que sexan necesarias para asegurar a confidencialidade e integridade dos datos, así como as conducentes a facer efectivas as garantías, obrigas e dereitos recoñecidos na Lei orgánica 15/1999, do 13 decembro, e nas súas normas de desenvolvemento.</p>
    <p>Disposición derradeira única. <em>Entrada en vigor</em></p>
    <p>Esta orde entrará en vigor o día seguinte ao da súa publicación no <em>Diario Oficial de Galicia</em>.</p>
    <p>Santiago de Compostela, 29 de marzo de 2017</p>
    <footer><p>José Manuel Rey Varela<br>Conselleiro de Política Social</p></footer>
    <h2>ANEXO<br>Ficheiro de nova creación responsabilidade da Secretaría Xeral Técnica da Consellería de Política Social</h2>
    <table>
     <tbody>
      <tr>
       <td>Denominación do ficheiro</td>
       <td>Historia Social Única Electrónica.</td>
      </tr>
      <tr>
       <td>Descrición da súa finalidade e usos previstos</td>
       <td>Prestación de servizos públicos relativos ao eido dos servizos sociais e da protección social á cidadanía por parte do sistema galego de servizos sociais e demais sistemas de protección da Administración xeral, do sector público autonómico de Galicia e da Administración local, segundo os usos previstos no Decreto 89/2016, do 30 de xuño, de regulación da creación, o uso e o acceso á historia social única electrónica.</td>
      </tr>
      <tr>
       <td>Colectivos sobre os cales se pretende obter datos ou que resulten obrigados a subministralos</td>
       <td>Cidadáns/ás e residentes.
        Solicitantes.
        Persoas beneficiarias.
        Persoas de contacto.</td>
      </tr>
      <tr>
       <td>Procedemento de recollida de datos</td>
       <td>Formularios en papel e electrónicos.
        Entrevistas.</td>
      </tr>
      <tr>
       <td>Procedencia dos datos</td>
       <td>A propia persoa interesada ou quen exerza a súa representación legal.
        Outras persoas físicas.
        Fontes accesibles ao público.
        Administracións públicas.
        Outros: agrupacións de persoas voluntarias, asociacións, centros e entidades colaboradoras.</td>
      </tr>
      <tr>
       <td>Estrutura básica do ficheiro.
        Tipos de datos de carácter persoal (categorías de datos)</td>
       <td>Datos especialmente protexidos: orixe racial, saúde, vida sexual, violencia de xénero.
        Datos relativos á comisión de infraccións penais e administrativas.
        Datos de carácter identificativo (DNI/NIF, nome e apelidos, teléfono, enderezo, sinatura, imaxe, nº de rexistro, nº da SS/mutualidade, tarxeta sanitaria, nº asistencial).
        Datos de características persoais.
        Datos económicos financeiros e de seguros.
        Datos de circunstancias sociais.
        Datos académicos e profesionais.
        Datos de detalle de emprego.
        Datos de transaccións.
        Outros tipos de datos.</td>
      </tr>
      <tr>
       <td>Sistema de tratamento</td>
       <td>Automatizado.</td>
      </tr>
      <tr>
       <td>Comunicacións ou cesións de datos</td>
       <td>Outros órganos da Comunidade Autónoma que desenvolvan actividades relativas ao ámbito social ou de protección dos cidadáns: educación, sanidade, igualdade, vivenda, emprego, segundo o previsto na normativa reguladora da historia social única electrónica.
        Outros órganos da Administración do Estado con competencia en materia de servizos sociais, segundo o previsto na normativa de servizos sociais.
        Outros órganos da Administración local con competencia en materia de servizos sociais, segundo o previsto na normativa de servizos sociais.
        Asociacións e organizacións que forman parte do sistema público de servizos sociais.
        Centros e entidades colaboradoras que forman parte do sistema público de servizos sociais.</td>
      </tr>
      <tr>
       <td>Transferencias internacionais de datos a terceiros países</td>
       <td>Non están previstas.</td>
      </tr>
      <tr>
       <td>Órgano responsable do ficheiro</td>
       <td>Consellería de Política Social/Secretaría Xeral Técnica.</td>
      </tr>
      <tr>
       <td>Servizos ou unidades ante os cales poden exercer os dereitos de acceso, rectificación, cancelación e oposición</td>
       <td>Consellería de Política Social/Secretaría Xeral Técnica.
        Edificio Administrativo San Caetano.
        15781 Santiago de Compostela (A Coruña).</td>
      </tr>
      <tr>
       <td>Nivel do ficheiro</td>
       <td>Alto.</td>
      </tr>
     </tbody>
    </table>

