---
date: '1995-01-17'
id: 8F4A
page: 564
number: 11
agency: 'CONSELLERÍA DE XUSTIZA, INTERIOR E RELACIÓNS LABORAIS'
section: III. OUTRAS DISPOSICIÓNS
title: >-
  Orde do 10 de xaneiro de 1995 pola que se anuncian axudas económicas
  destinadas a subvencionar obras de construcción, reforma, rehabilitación e
  equipamento das casas dos concellos.
range: Orde
url: 'https://www.xunta.gal/dog/Publicados/1995/19950117/Anuncio8F4A_gl.html'
---
<p>A Consellería de Xustiza, Interior e Relacións Laborais pretende colaborar cos concellos nos investimentos dedicados á mellora das súas instalacións e dependencias administrativas, e regular, por medio da presente orde, a concesión de axudas económicas destinadas á realización das obras de construcción, reforma, rehabilitación e equipamento das casas dos concellos. Por todo isto,</p>
<p>DISPOÑO:</p>
<p>Artigo 1º</p>
<p>1. Establécense subvencións ós concellos de Galicia, destinadas á realización de obras de construcción, reforma, rehabilitación e equipamento das casas dos concellos. As ditas subvencións faranse efectivas con cargo á aplicación orzamentaria 13.02.761.00, programa 123. A dos orzamentos xerais da Comunidade Autónoma de Galicia para 1995, ata un límite de catrocentos trinta millóns de pesetas (430.000.000 pts).</p>
<p>2. Poderán subvencionarse:</p>
<p>a) Obras de construcción de nova planta naqueles concellos en que, polas condicións de ruína ou avanzada deterioración do edificio, se aconselle a súa reposición, ou, en todo caso, obra nova.</p>
<p>b) Obras que supoñan a rehabilitación integral de edificios que vaian ser destinados a casa do concello.</p>
<p>c) Obras de reparación de tellados, calefacción e/ou servicios sanitarios, así como as obras complementarias e incluso obras menores e construccións parciais.</p>
<p>d) Equipamento das casas dos concellos (bens non consumibles).</p>
<p>Artigo 2º</p>
<p>A porcentaxe que poderá acada-la axuda económica é do 100% do total do orzamento presentado.</p>
<p>Artigo 3º</p>
<p>No caso de obras de nova construcción, que por disposición municipal teñan carácter plurianual, a Consellería de Xustiza, Interior e Relacións Laborais poderá comprometerse a subvencionar outras fases da execución da obra, con xuxeición ás limitacións contidas no artigo 58 da Lei 11/1992, do 7 de outubro, de réxime financeiro e presupostario de Galicia.</p>
<p>Artigo 4º</p>
<p>Os concellos que desexen acollerse ós beneficios desta orde elevarán a súa petición por medio de instancia dirixida ó conselleiro de Xustiza, Interior e Relacións Laborais, segundo o modelo que figura como anexo desta orde, e presentarana no rexistro xeral das delegacións provinciais, no da Consellería de Xustiza, Interior e Relacións Laborais ou por calquera outro dos medios a que se retire o artigo 38.4 da Lei 30/1992, do 26 de novembro, de réxime xurídico das administracións públicas e de procedemento administrativo común, no prazo de 30 días naturais, contados a partir do seguinte ó da publicación desta orde no Diario Oficial de Galicia.</p>
<p>A solicitude irá acompañada da seguinte documentación:</p>
<p>a) Certificación do acordo adoptado polo órgano competente do concello polo que se aproban as obras que se van realizar e se aceptan as condicións de financiamento e demais requisitos establecidos na presente orde.</p>
<p>b) Memoria xustificativa da necesidade das obras para as que se solicita subvención, con expresión da fase, de se-lo caso, á que corresponda.</p>
<p>c) No suposto de construcción dun novo edificio, o proxecto da obra que se vai realizar e unha certificación da secretaría xeral da corporación, referente á titularidade e disposición do concello sobre o terreo onde se pretende construí-la nova casa do concello.</p>
<p>No suposto de obras menores ou de equipamento, será suficiente a presentación da correspondente memoria valorada.</p>
<p>d) Fotografías da casa do concello que incidan especialmente nas zonas onde se proxecta a realización das obras para as que se solicita subvención.</p>
<p>O defecto nas solicitudes seralles notificado ós interesados pola correspondente delegación provincial da Consellería de Xustiza, Interior e Relacións Laborais, concedéndoselles un prazo de dez días para emendaren erros ou omisións. Transcorrido o dito prazo, se non se producise a dita emenda, as peticións serán arquivadas sen máis trámite.</p>
<p>Artigo 5º</p>
<p>Recibidas as solicitudes de subvención e a súa documentación, serán analizadas polos servicios</p>
<p>competentes das delegacións provinciais da Consellería de Xustiza, Interior e Relacións Laborais, e os delegados provinciais elevaranlle o correspondente informe ó director xeral de Xustiza e Interior. O director xeral de Xustiza e Interior, á vista do informe sinalado, elevará proposta ó conselleiro de Xustiza, Interior e Relacións Laborais, que resolverá.</p>
<p>Artigo 6º</p>
<p>Na valoración das solicitudes teranse en conta os seguintes aspectos:</p>
<p>A.-A necesidade das obras que se van realizar, apreciadas en razón da súa urxencia, en canto ó estado material e ás condicións de uso do actual edificio do concello.</p>
<p>B.-A situación económica do concello considerada pola contía do seu orzamento é pola súa situación financeira.</p>
<p>C.-A poboación e extensión do termo municipal.</p>
<p>Artigo 7º</p>
<p>A resolución da consellería respecto da presente liño de subvencións seralles notificada ós solicitantes ós que se lles conceda a subvención, na forma prevista no artigo 59 da Lei 30/1992, do 26 de novembro, de réxime xurídico das administracións públicas e do procedemento administrativo común. De non notificarse resolución favorable, no prazo de tres meses contados desde a publicación desta orde no Diario Oficial de Galicia entenderase desestimada a petición correspondente.</p>
<p>Artigo 8º</p>
<p>A tramitación e adxudicación das obras será realizada polos concellos conforme a súa propia normativa, dándolle conta deste acto á Consellería de Xustiza, Interior e Relacións Laborais mediante certificación expedida polo secretario xeral da corporación.</p>
<p>Artigo 9º</p>
<p>1. Os beneficiarios das subvencións, unha vez aceptadas estas, quedarán obrigados a destina-los fondos percibidos ó obxecto concreto para o que foron concedidos. A Dirección Xeral de Xustiza e Interior da Consellería de Xustiza, Interior e Relacións Laborais poderá comprobar, cando o considere conveniente, a execución dos proxectos subvencionados.</p>
<p>2. Os beneficiarios da subvención presentarán, ante a correspondente delegación provincial da Consellería de Xustiza, Interior e Relacións Laborais, dependendo do caso, as seguintes xustificacións, antes do día 15 de setembro de 1995, inexcusablemente:</p>
<p>a) No caso de obras, certificación en modelo oficial, con relación valorada, tramitada conforme o procedemento que rexe para a administración local, acompañada da correspondente certificación, expedida polo secretario da corporación relativa ó acordo de aprobación pola corporación municipal: orixinais ou fotocopias compulsadas, por triplicado</p>
<p>b) No caso de equipamentos, facturas orixinais ou fotocopias compulsadas nas que conste a aprobación da corporación.</p>
<p>As delegacións provinciais, de atoparen conformes os xustificantes, remitiranos á Dirección Xeral de Xustiza e Interior que proporá o libramento de fondos.</p>
<p>Artigo 10º</p>
<p>No caso de que o beneficiario da axuda incumprise algunha das condicións ou abrigas estipuladas, a Consellería de Xustiza, Interior e Relacións Laborais instruirá expediente sancionador, conforme o previsto na vixente Lei 30/1992, do 26 de novembro, de réxime xurídico das administracións públicas e do procedemento administrativo común e, se procede, anulará os beneficios concedidos e solicitará a devolución das cantidades percibidas, se as houber, e a reclamación dos xuros de mora polas mesmas, a teor do disposto no artigo 78.6 da Lei 11/1992, do 7 de outubro.</p>
<p>Artigo 11º</p>
<p>Os solicitantes ós que non lles sexa concedida a subvención disporán dun prazo de 30 días naturais, contados a partir da resolución, para retira-la documentación presentada. Transcorrido este prazo, arquivarase sen máis trámite.</p>
<p>Disposicións derradeiras</p>
<p>Primeira.-Facúltase o director xeral de Xustiza e Interior para dictar, no ámbito das súas competencias, as resolucións precisas para o desenvolvemento desta orde.</p>
<p>Segunda.-Esta orde entrará en vigor o día seguinte ó da súa publicación no Diario Oficial de Galicia.</p>
<p>Santiago de Compostela, 10 de xaneiro de 1995.</p>
<p>Juan Miguel Diz Guedes</p>
<p>Conselleiro de Xustiza, Interior e Relacións</p>
<p>Laborais</p>
<p>Director Xeral de Xustiza e Interior.</p>
<p>Delegado Provincial da Consellería de Xustiza,</p>
<p>Interior e Relacións Laborais na Coruña.</p>
<p>Delegado Provincial da Consellería de Xustiza,</p>
<p>Interior e Relacións Laborais en Lugo.</p>
<p>Delegado Provincial da Consellería de Xustiza,</p>
<p>Interior e Relacións Laborais en Ourense.</p>
<p>Delegado Provincial da Consellería de Xustiza,</p>
<p>Interior e Relacións Laborais en Pontevedra.</p>

