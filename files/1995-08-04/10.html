---
date: '1995-08-04'
id: 321E
page: 6
number: 149
agency: UNIVERSIDADE DE SANTIAGO DE COMPOSTELA
section: III. OUTRAS DISPOSICIÓNS
title: >-
  Resolución do 6 de xullo de 1995 pola que se publica o orzamento da
  Universidade de Santiago de Compostela para 1995.
range: Resolución
url: 'https://www.xunta.gal/dog/Publicados/1995/19950804/Anuncio321E_gl.html'
---
<p>Aprobado polo Consello da Universidade de Santiago de Compostela o orzamento da universidade para o ano 1995.</p>
<p>Este rectorado, no uso das atribucións conferidas polo artigo 63 e) dos estatutos da universidade, resolve publica-lo acordo do Consello Social de aprobación do orzamento da Universidade de Santiago de Compostela para o ano 1995, así como as súas bases de execución.</p>
<p>Santiago de Compostela, 6 de xullo de 1995</p>
<p>Darío Villanueva Prieto</p>
<p>Rector da Universidade de Santiago de Compostela</p>
<p>Orzamento da universidade de Santiago de Compostela para o ano 1995</p>
<p>En virtude do disposto no Art. 54 da Lei 11/1983, do 25 de agosto, de reforma universitaria, e no Art. 225 dos estatutos da Universidade de Santiago de Compostela, pola presente norma apróbanse os orzamentos da Universidade de Santiago de Compostela para o exercicio 1995, que acadan a contía inicial en ingresos e gastos de quince mil catrocentos cinco millóns de pesetas.</p>
<p>1.-Clasificación económica.</p>
<p>Ingresos</p>
<p>Capítulo III.-Prezos públicos e outros ingresos.3.097.460.000</p>
<p>Capítulo IV.-Transferencias correntes11.977.910.000</p>
<p>Capítulo V.-Ingresos patrimoniais.65.000.000</p>
<p>Capítulo VII.-Transferencias de capital.264.630.000</p>
<p>Total15.405.000.000</p>
<p>Gastos</p>
<p>Capítulo I.-Retribucións de persoal.11.339.700.000</p>
<p>Capítulo II.-Gastos en bens correntes e servicios.2.059.295.000</p>
<p>Capítulo III.-Gastos financeiros.80.000.000</p>
<p>Capítulo IV.-Transferencias correntes.388.305.000</p>
<p>Capítulo VI.-Investimentos reais.1.437.550.000</p>
<p>Capítulo VIII.-Activos financeiros10.150.000</p>
<p>Capítulo IX.-Pasivos financeiros.90.000.000</p>
<p>Total15.405.000.000</p>
<p>2.-Normas de execución do orzamento.</p>
<p>Dos gastos de persoal</p>
<p>Artigo 1º</p>
<p>1. As retribucións do persoal activo ó servicio da universidade quedan suxeitas ó que, nesta materia, dispón a Lei de orzamentos xerais do Estado e a Lei de orzamentos da Comunidade Autónoma galega. Os incrementos retributivos do persoal laboral deberán ser autorizados pola Comunidade Autónoma, segundo a lei orzamentaria.</p>
<p>2. Os custos do persoal laboral eventual contratado para substituí-lo persoal funcionario ou laboral de Administración e servicios serán financiados con cargo ós créditos dos correspondentes cadros de persoal.</p>
<p>3. Cando se produzan baixas definitivas nas escalas a extinguir dos cadros de persoal de Administración e servicios funcionario ou laboral, procederase á readaptación dos cadros de persoal correspondente e, no próximo exercicio, ós créditos a eles asignados. O custo de persoal funcionario de Administración e servicios minórase polo importe das prazas ocupadas por persoal laboral a extinguir e increméntase na mesma contía o cadro de persoal laboral.</p>
<p>4. Poderase xerar crédito no capítulo I para gastos de persoal, con motivo da prestación de servicios financiados con prezos. Os gastos deste persoal, incluídas as cotas sociais, non poderán supera-los ingresos.</p>
<p>5. Non se poderán abrir partidas orzamentarias no capítulo primeiro para gastos de persoal vinculado a proxectos ou convenios de investigación.</p>
<p>6. Constitúese un fondo para ampliación e mellora de 348 millóns de pesetas na partida orzamentaria 12200.99010. de ampliación e mellora, dos que 263 millóns corresponden a persoal docente e 85 millóns a PAS.</p>
<p>7. Os aforros consecuencia do pagamento delegado á Seguridade Social poderán xerar crédito nas partidas de persoal que se indican:</p>
<p>-Pagamento delegado de profesorado en profesorado contratado.</p>
<p>-Pagamento delegado de PAS funcionario e laboral en persoal laboral.</p>
<p>8. Terán a consideración de créditos ampliables os créditos para o pagamento dos gastos de mérito docente, productividade investigadora, trienios e Seguridade Social.</p>
<p>9. Autorízase a incorporación dos remanentes do capítulo I, polo importe das retribucións e demais gastos de persoal con dereito a percepción durante 1995 e que non fosen liquidados no exercicio.</p>
<p>10. Autorízase na data de peche do exercicio a efectua-las xeracións e ampliacións de crédito establecidas nos artigos anteriores.</p>
<p>Dos créditos e as súas modificacións</p>
<p>Artigo 2º</p>
<p>1. Os créditos autorizados terán carácter vinculante e limitativo en canto a concepto. Sen embargo, os créditos destinados a gastos de persoal terán carácter vinculante en canto a capítulo, agás o artigo 11 (persoal eventual) e o artigo 15 (gratificacións e productividade), e os investimentos reais terán carácter vinculante en canto a artigo. Os gastos en bens correntes e servicios terán carácter vinculante en canto a capítulo, coas seguintes excepcións:</p>
<p>a) O concepto 212 non poderá ser minorado, pero mediante redistribución de créditos do capítulo II dos centros poderá ser incrementado, tras comunicación ó Servicio de Contabilidade e Orzamentos.</p>
<p>b) O concepto 227 de servicios centrais ten carácter vinculante</p>
<p>c) Terán carácter vinculante os créditos con financiamento específico.</p>
<p>2. Non se poderán adquirir compromisos de gastos por contía superior ó importe dos créditos autorizados no estado de gastos e serán nulos de pleno dereito os actos administrativos e as disposicións xerais que infrinxan esta norma, sen prexuízo das responsabilidades que correspondan.</p>
<p>3. Os créditos asignados pola Xunta de Goberno e o Consello Social ás facultades, escolas politécnicas superiores e escolas universitarias terán por finalidade financia-los gastos da docencia, así como tamén aqueles gastos que son necesarios para o funcionamento ordinario do centro.</p>
<p>4. Os créditos distribuídos ós departamentos teñen como primeiro obxectivo atende-los gastos derivados da investigación que se faga neles, así como para financiar outros gastos asociados ó funcionamento ordinario deles.</p>
<p>5. Non se poderá promover contratación de persoal ou nomeamento de bolseiros con cargo ós créditos dos departamentos.</p>
<p>6. Con cargo ós créditos asignados ós centros non se poderán autorizar gastos de representación que superen os importes seguintes:</p>
<p>-Facultades e Escola Politécnica Superior 200.000 ptas.</p>
<p>-Escolas universitarias 100.000 ptas.</p>
<p>-Institutos e Centro de Documentación Europea 75.000 ptas</p>
<p>-O Consello Social determinará a contía que, con cargo ó seu orzamento, destina a gastos de representación e protocolo.</p>
<p>7. Os créditos descentralizados correspondentes a:</p>
<p>-Arrendamentos.</p>
<p>-Reparación e conservación de maquinaria, instalacións e ferramenta.</p>
<p>-Auga.</p>
<p>-Enerxía eléctrica.</p>
<p>-Combustible de calefacción.</p>
<p>Distribúense segundo os seguintes criterios, redondeados a múltiplos de 1.000 por exceso:</p>
<p>a) Para os contratos de arrendamento e reparación e conservación, o importe anual do contrato para 1994 incrementado no 5,5%.</p>
<p>b) Para os correspondentes a auga e enerxía eléctrica, distribúese o gasto real do exercicio 1994 incrementado no 7%.</p>
<p>c) Para combustible de calefacción a media do gasto real neto dos últimos dous anos incrementado no 7%.</p>
<p>8. Os responsables de asuntos económicos deberán formaliza-la retención de crédito polo importe total dos créditos asignados nos puntos a, b, e c do apartado anterior e enviar copia da folla de pedimento ó Servicio de Control Interno.</p>
<p>9. Créase o subconcepto 22608. Prácticas de campo, na clasificación económica do capítulo II.</p>
<p>Artigo 3º</p>
<p>1. A Xunta de Centro e o Consello do Departamento teñen a obriga de aproba-la distribución anual dos seus créditos, así como a súa execución.</p>
<p>Artigo 4º</p>
<p>1. A modificación dos créditos orzamentarios axustarase ó disposto no artigo 55 da Lei 11/1983, do 25 de agosto, no Art. 229 dos estatutos da Universidade de Santiago de Compostela, polas normas que o desenvolven e polas presentes bases.</p>
<p>2. O Consello Social delega na Xunta de Goberno a aprobación de suplementos de crédito e créditos extraordinarios cando estes correspondan a expedientes con financiamento específico achegado por outros entes públicos ou privados. O rector dará conta ó Consello Social dos expedientes aprobados.</p>
<p>3. Poderán xerar crédito nos estados de gastos do orzamento da universidade, os ingresos liquidados que superen a previsión de ingresos orzada, derivados das seguintes operacións:</p>
<p>a) Prestacións de servicios.</p>
<p>b) Achegas de persoas naturais ou xurídicas para financiar gastos que pola súa natureza estean comprendidos nos fins ou obxectivos da universidade.</p>
<p>4. Correspóndelle ó rector a aprobación dos expedientes de xeración de crédito.</p>
<p>Artigo 5º</p>
<p>1. Cando, existindo crédito no exercicio económico, non se realizasen tódolos trámites establecidos na normativa económico-financeira para o recoñecemento de obrigas, a Xunta de Goberno procederá a valida-lo expediente. O rector dará conta destes expedientes ó Consello Social. Os expedientes que resulten de acordos de validación de gastos imputaranse ó exercicio económico no que se aproben as ditas validacións.</p>
<p>2. A facturación por cargos internos, os documentos de gasto pagados con cargo á conta de anticipos por xustificar correspondentes a exercicios anteriores, así como as indemnizacións por razón do servicio pendentes ó peche do exercicio, imputaranse ó exercicio corrente sen o trámite de validación da obriga pola Xunta de Goberno, ó non existir obriga con terceiros ó estar só pendente de contabilización ou tratarse de gastos de persoal.</p>
<p>Artigo 6º</p>
<p>1. Son remanentes específicos os créditos non obrigados o 31 de decembro correspondentes a infraestructura, proxectos e convenios de investigación, prácticas de campo, dotación artística, fondo de solidariedade e os créditos financiados con achegas específicas.</p>
<p>2. A incorporación destes créditos deberá autorizala o rector. O rector dará conta á Xunta de Goberno e mais ó Consello Social dos expedientes aprobados.</p>
<p>3. O financiamento de créditos no estado de gastos con cargo ó remanente de libre disposición será aprobado pola Xunta de Goberno.</p>
<p>4. A incorporación de remanentes de crédito correspondentes a departamentos e outras operacións de capital será autorizada polo rector, logo da remisión dos programas de investimento propostos polos órganos dos centros e departamentos.</p>
<p>Minoración do déficit orzamentario</p>
<p>Artigo 7º</p>
<p>Autorízase o rector para a realización das operacións de cancelación de déficit orzamentario a 31-12-1995, sempre e cando se cumpran as previsións de ingresos orzadas e segundo os seguintes criterios:</p>
<p>1. Se os créditos orzados de profesorado contratado e de persoal laboral foxen suficientes na data do peche de exercicio e non necesitasen ser ampliados, o importe do aforro polo pagamento delegado dedicarase á cancelación de operacións extraorzamentarias debedoras correspondentes a gastos de persoal.</p>
<p>2. Os remanentes a 31-12-1995 do capítulo I do orzamento, poderanse imputar á cancelación de ope</p>
<p>racións extraorzamentarias de gastos de persoal de exercicios anteriores.</p>
<p>Da contratación administrativa</p>
<p>Artigo 8º</p>
<p>1. A contratación de obras, servicios, subministracións, adquisicións, asistencias e traballos específicos e concretos non habituais levarase a cabo de acordo co establecido no Regulamento de contratación da Universidade de Santiago de Compostela, aprobado por Resolución do 20 de maio de 1989 (DOG do 12 de xullo).</p>
<p>2. Modifícase o dito regulamento nos seguintes termos:</p>
<p>A) Engádese un novo artigo co número 7 bis, coa seguinte redacción:</p>
<p>«Terán a consideración de gastos menores os referentes á contratación de obras, servicios, subministracións, adquisicións, asistencias e traballos específicos e concretos non habituais, ata o importe de 1.100.000 ptas. Para a súa tramitación só será esixible proposta de adxudicación ou adquisición razoada e folla de pedimento, e para o seu aboamento, factura ou xustificación correspondente, e poderán acumularse nun só acto as devanditas fases».</p>
<p>B) Modifícase a redacción do artigo 31, quedando redactado como segue:</p>
<p>«31.1 A adxudicación directa producirase ordinariamente con publicidade, e só poderá ter lugar nos seguintes casos:</p>
<p>2. O procedemento de adxudicación directa sen publicidade só poderá producirse nos seguintes casos:</p>
<p>a) Cando se dean as circunstancias establecidas no punto anterior e así o aprecie e autorice o Órgano de Contratación, tralos informes que considere pertinentes.</p>
<p>b) Cando se trate de subministracións con importe superior ó establecido para os gastos menores, que non superen o importe de 2.500.000 ptas, sempre que se xustifique a adquisición cunha proposta razoada de adxudicación e sexan acompañados, para o efecto, de tres orzamentos. De non ser posible a obtención destes, deberá xustificarse axeitadamente este extremo na proposta de adxudicación».</p>
<p>C) Modifícase a redacción do artigo 32, quedando como segue:</p>
<p>«Non obstante o disposto no apartado e) do artigo anterior, cando se trate de bens de equipo necesarios para o desenvolvemento de programas de investigación que superen a cantidade de 25.000.000 de ptas., requirirase o acordo explícito do Consello Social.</p>
<p>O Consello Social poderá aumenta-la contía a partir da que se requira o acordo explícito del».</p>
<p>D) Suprímese na súa totalidade o artigo 33.</p>
<p>3. Procederá poñer en coñecemento do Servicio de Xestión Económica todos aqueles gastos para os</p>
<p>que, con independencia da súa contía, se considere procedente a sinatura de contrato.</p>
<p>4. Constitúese un fondo de dotación artística mediante redistribución dos créditos para obras do orzamento da universidade polo importe do 2% do custo de execución material dos proxectos de obras.</p>
<p>Do Regulamento de Xestión Orzamentaria</p>
<p>Artigo 9º</p>
<p>Modificación do anexo II do Regulamento de xestión orzamentaria, aprobado por Resolución do 17 de maio de 1988 (DOG do 27-6).</p>
<p>1.-Facturas de provedores habituais, importe máximo 150.000 ptas.</p>
<p>2.-Facturas de provedores esporádicos, importe máximo 300.000 ptas.</p>
<p>Da memoria anual</p>
<p>Artigo 10º</p>
<p>Os centros, departamentos e servicios deberán elaborar unha memoria económica anual no prazo de dous meses contados a partir do peche do exercicio económico. Estas memorias acompañarán á memoria económica anual da universidade.</p>
<p>Disposición adicional</p>
<p>Autorízase o xerente para que dicte as instruccións necesarias para un mellor funcionamento e control das contas de anticipos que deberán xustificarse.</p>
<p>Disposición derradeira</p>
<p>As presentes normas entrarán en vigor o día seguinte ó da aprobación definitiva do orzamento polo Consello Social, sen prexuízo de que a súa execución se entenda a partir do 1 de xaneiro de 1995.</p>
<p>95-5095</p>

